āryatriratnānusmr̥tisūtram

(kha) saṁskr̥tapāṭhaḥ

bhāratīyabhāṣāyām-āryatriratnānusmr̥tisūtram

bhōṭabhāṣāyām-phags-pā-dakōn-mcchōg-gsum-jēs-su-ḍran-pā-mdō

namaḥ sarvabuddhabōdhisattvēbhyaḥ

(buddhānusmr̥tiḥ)

ityapi buddhō bhagavāṁstathāgatō’rhan samyaksaṁbuddhō vidyācaraṇasampannaḥ sugatō lōkavidanuttaraḥ puruṣadamyasārathiḥ śāstā dēvamanuṣyāṇāṁ buddhō bhagavāniti.

niṣyandaḥ sa tathāgataḥ puṇyānām, avipraṇāśaḥ kuśalamūlānām, alaṅkr̥taḥ kṣāntyā, ālayaḥ puṇyanidhānānām, citritō’nuvyañjanaiḥ kusumitō lakṣaṇaiḥ, pratirūpō gōcarēṇa, apratikūlō darśanēna, abhiratiḥ śraddhā(śuddhā)dhimuktānām, anabhibhūtaḥ prajñayā, anavamardanīyō balaiḥ, śāstā sarvasattvānām, pitā bōdhisattvānām, rājā āryapudgalānām, sārthavāhaḥ nirvāṇanagarasamprasthitānām, apramēyō jñānēna, acintyaḥ pratibhānēna, viśuddhaḥ svarēṇa, āsvadanīyō ghōṣēṇa, asēcanakō rūpēṇa, apratisamaḥ kāyēna, aliptaḥ kāmaiḥ, anupaliptō rūpaiḥ asaṁsr̥ṣṭa ārūpyaiḥ, vipramuktaḥ skandhēbhyaḥ, visamprayuktō dhātubhiḥ, saṁvr̥ta āyatanaiḥ, pracchinnō granthaiḥ, vimuktaḥ paridāghnaiḥ, parimuktastr̥ṣṇayā, ōghāduttīrṇaḥ paripūrṇō jñānēna, pratiṣṭhitō’tītānāgatapratyutpannānāṁ buddhānāṁ bhagavatāṁ jñānē, apratiṣṭhitō nirvāṇē, sthitō bhūtakōṭyām, sthitaḥ sarvasattvālōkanīyāyāṁ bhūmau, sarva imē tathāgatānāṁ viśēṣataḥ samyag guṇāḥ.

(dharmānusmr̥tiḥ)

saddharmastu ādau kalyāṇaḥ, madhyē kalyāṇaḥ, paryavasānē kalyāṇaḥ, svarthaḥ suvyañjanaḥ, kēvalaḥ, paripūrṇaḥ, pariśuddhaḥ, paryavadātaḥ, svākhyātaḥ bhagavatō dharmaḥ, sāndr̥ṣṭikaḥ, nirjvaraḥ, ākālikaḥ, aupanāyikaḥ, aihipaśyikaḥ, pratyātmavēdanīyō vijñaiḥ, svākhyātō bhagavatō dharmavinayaḥ supravēditaḥ nairyāṇikaḥ, saṁbōdhigāmī, abhinnaḥ saṁstūpaḥ, sapratiśaraṇaḥ, chinnaplōtikaḥ.

(saṁghānusmr̥tiḥ)

supratipannō bhagavata āryasaṁghaḥ, nyāyapratipannaḥ, r̥jupratipannaḥ, sāmīcīpratipannaḥ, añjalīkaraṇīyaḥ, sāmīcīkaraṇīyaḥ, puṇyaśrīkṣētraḥ, mahādakṣiṇāpariśōdhakaḥ, prāhavanīyaḥ, āhavanīyaḥ.

.. āryatriratnānusmr̥tisūtraṁ samāptam..