prajñāpāramitāhr̥dayasūtram.

[saṁkṣiptamātr̥kā]

.. namaḥ sarvajñāya ..

.. ōṁ namō bhagavatyai āryaprajñāpāramitāyai ..

āryāvalōkitēśvarabōdhisattvō gambhīrāyāṁ prajñāpāramitāyāṁ caryāṁ caramāṇō vyavalōkayati sma. pañca skandhāḥ, tāṁśca svabhāvaśūnyān paśyati sma..

iha śāriputra rūpaṁ śūnyatā, śūnyataiva rūpam. rūpānna pr̥thak śūnyatā, śūnyatāyā na pr̥thag rūpam. yadrūpaṁ sā śūnyatā, yā śūnyatā tadrūpam..

ēvamēva vēdanāsaṁjñāsaṁskāravijñānāni..

ihaṁ śāriputra sarvadharmāḥ śūnyatālakṣaṇā anutpannā aniruddhā amalā na vimalā nōnā na paripūrṇāḥ. tasmācchāriputra śūnyatāyāṁ na rūpam, na vēdanā, na saṁjñā, na saṁskārāḥ, na vijñānāni. na cakṣuḥśrōtraghrāṇajihvākāyamanāṁsi, na rūpaśabdagandharasaspraṣṭavyadharmāḥ. na cakṣurdhāturyāvanna manōdhātuḥ..

na vidyā nāvidyā na vidyākṣayō nāvidyākṣayō yāvanna jarāmaraṇaṁ na jarāmaraṇakṣayō na duḥkhasamudayanirōdhamārgā na jñānaṁ na prāptitvam..

bōdhisattvasya prajñāpāramitāmāśritya viharati cittāvaraṇaḥ. cittāvaraṇanāstitvādatrastō viparyāsātikrāntō niṣṭhanirvāṇaḥ. tryadhvavyavasthitāḥ sarvabuddhāḥ prajñāpāramitāmāśritya anuttarāṁ samyaksaṁbōdhimabhisaṁbuddhāḥ..

tasmājjñātavyaḥ prajñāpāramitāmahāmantrō mahāvidyāmantrō’nuttaramantrō’samasamamantraḥ sarvaduḥkhapraśamanaḥ satyamamithyatvāt prajñāpāramitāyāmuktō mantraḥ.

tadyathā- gatē gatē pāragatē pārasaṁgatē bōdhi svāhā..

iti prajñāpāramitāhr̥dayasūtraṁ samāptam..
