āryatriratnānusmr̥tisūtram

(kʰa) saṃskr̥tapāṭʰaḥ

bʰāratīyabʰāṣāyām-āryatriratnānusmr̥tisūtram

bʰoṭabʰāṣāyām-pʰags-pā-dakon-mccʰog-gsum-jes-su-ḍran-pā-mdo

namaḥ sarvabuddʰabodʰisattvebʰyaḥ

(buddʰānusmr̥tiḥ)

ityapi buddʰo bʰagavāṃstatʰāgato'rhan samyaksaṃbuddʰo vidyācaraṇasampannaḥ sugato lokavidanuttaraḥ puruṣadamyasāratʰiḥ śāstā devamanuṣyāṇāṃ buddʰo bʰagavāniti.

niṣyandaḥ sa tatʰāgataḥ puṇyānām, avipraṇāśaḥ kuśalamūlānām, alaṅkr̥taḥ kṣāntyā, ālayaḥ puṇyanidʰānānām, citrito'nuvyañjanaiḥ kusumito lakṣaṇaiḥ, pratirūpo gocareṇa, apratikūlo darśanena, abʰiratiḥ śraddʰā(śuddʰā)dʰimuktānām, anabʰibʰūtaḥ prajñayā, anavamardanīyo balaiḥ, śāstā sarvasattvānām, pitā bodʰisattvānām, rājā āryapudgalānām, sārtʰavāhaḥ nirvāṇanagarasamprastʰitānām, aprameyo jñānena, acintyaḥ pratibʰānena, viśuddʰaḥ svareṇa, āsvadanīyo gʰoṣeṇa, asecanako rūpeṇa, apratisamaḥ kāyena, aliptaḥ kāmaiḥ, anupalipto rūpaiḥ asaṃsr̥ṣṭa ārūpyaiḥ, vipramuktaḥ skandʰebʰyaḥ, visamprayukto dʰātubʰiḥ, saṃvr̥ta āyatanaiḥ, praccʰinno grantʰaiḥ, vimuktaḥ paridāgʰnaiḥ, parimuktastr̥ṣṇayā, ogʰāduttīrṇaḥ paripūrṇo jñānena, pratiṣṭʰito'tītānāgatapratyutpannānāṃ buddʰānāṃ bʰagavatāṃ jñāne, apratiṣṭʰito nirvāṇe, stʰito bʰūtakoṭyām, stʰitaḥ sarvasattvālokanīyāyāṃ bʰūmau, sarva ime tatʰāgatānāṃ viśeṣataḥ samyag guṇāḥ.

(dʰarmānusmr̥tiḥ)

saddʰarmastu ādau kalyāṇaḥ, madʰye kalyāṇaḥ, paryavasāne kalyāṇaḥ, svartʰaḥ suvyañjanaḥ, kevalaḥ, paripūrṇaḥ, pariśuddʰaḥ, paryavadātaḥ, svākʰyātaḥ bʰagavato dʰarmaḥ, sāndr̥ṣṭikaḥ, nirjvaraḥ, ākālikaḥ, aupanāyikaḥ, aihipaśyikaḥ, pratyātmavedanīyo vijñaiḥ, svākʰyāto bʰagavato dʰarmavinayaḥ supraveditaḥ nairyāṇikaḥ, saṃbodʰigāmī, abʰinnaḥ saṃstūpaḥ, sapratiśaraṇaḥ, cʰinnaplotikaḥ.

(saṃgʰānusmr̥tiḥ)

supratipanno bʰagavata āryasaṃgʰaḥ, nyāyapratipannaḥ, r̥jupratipannaḥ, sāmīcīpratipannaḥ, añjalīkaraṇīyaḥ, sāmīcīkaraṇīyaḥ, puṇyaśrīkṣetraḥ, mahādakṣiṇāpariśodʰakaḥ, prāhavanīyaḥ, āhavanīyaḥ.

.. āryatriratnānusmr̥tisūtraṃ samāptam..