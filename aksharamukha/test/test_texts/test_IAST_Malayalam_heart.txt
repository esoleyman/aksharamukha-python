ആര്യത്രിരത്നാനുസ്മൃതിസൂത്രം

(ഖ) സംസ്കൃതപാഠഃ

ഭാരതീയഭാഷായാം-ആര്യത്രിരത്നാനുസ്മൃതിസൂത്രം

ഭോടഭാഷായാം-ഫഗ്സ്-പാ-ദകോൻ-മ്ച്ഛോഗ്-ഗ്സും-ജേസ്-സു-ഡ്രൻ-പാ-മ്ദോ

നമഃ സർവബുദ്ധബോധിസത്ത്വേഭ്യഃ

(ബുദ്ധാനുസ്മൃതിഃ)

ഇത്യപി ബുദ്ധോ ഭഗവാംസ്തഥാഗതോഽർഹൻ സമ്യക്സംബുദ്ധോ വിദ്യാചരണസമ്പന്നഃ സുഗതോ ലോകവിദനുത്തരഃ പുരുഷദമ്യസാരഥിഃ ശാസ്താ ദേവമനുഷ്യാണാം ബുദ്ധോ ഭഗവാനിതി.

നിഷ്യന്ദഃ സ തഥാഗതഃ പുണ്യാനാം, അവിപ്രണാശഃ കുശലമൂലാനാം, അലങ്കൃതഃ ക്ഷാന്ത്യാ, ആലയഃ പുണ്യനിധാനാനാം, ചിത്രിതോഽനുവ്യഞ്ജനൈഃ കുസുമിതോ ലക്ഷണൈഃ, പ്രതിരൂപോ ഗോചരേണ, അപ്രതികൂലോ ദർശനേന, അഭിരതിഃ ശ്രദ്ധാ(ശുദ്ധാ)ധിമുക്താനാം, അനഭിഭൂതഃ പ്രജ്ഞയാ, അനവമർദനീയോ ബലൈഃ, ശാസ്താ സർവസത്ത്വാനാം, പിതാ ബോധിസത്ത്വാനാം, രാജാ ആര്യപുദ്ഗലാനാം, സാർഥവാഹഃ നിർവാണനഗരസമ്പ്രസ്ഥിതാനാം, അപ്രമേയോ ജ്ഞാനേന, അചിന്ത്യഃ പ്രതിഭാനേന, വിശുദ്ധഃ സ്വരേണ, ആസ്വദനീയോ ഘോഷേണ, അസേചനകോ രൂപേണ, അപ്രതിസമഃ കായേന, അലിപ്തഃ കാമൈഃ, അനുപലിപ്തോ രൂപൈഃ അസംസൃഷ്ട ആരൂപ്യൈഃ, വിപ്രമുക്തഃ സ്കന്ധേഭ്യഃ, വിസമ്പ്രയുക്തോ ധാതുഭിഃ, സംവൃത ആയതനൈഃ, പ്രച്ഛിന്നോ ഗ്രന്ഥൈഃ, വിമുക്തഃ പരിദാഘ്നൈഃ, പരിമുക്തസ്തൃഷ്ണയാ, ഓഘാദുത്തീർണഃ പരിപൂർണോ ജ്ഞാനേന, പ്രതിഷ്ഠിതോഽതീതാനാഗതപ്രത്യുത്പന്നാനാം ബുദ്ധാനാം ഭഗവതാം ജ്ഞാനേ, അപ്രതിഷ്ഠിതോ നിർവാണേ, സ്ഥിതോ ഭൂതകോട്യാം, സ്ഥിതഃ സർവസത്ത്വാലോകനീയായാം ഭൂമൗ, സർവ ഇമേ തഥാഗതാനാം വിശേഷതഃ സമ്യഗ് ഗുണാഃ.

(ധർമാനുസ്മൃതിഃ)

സദ്ധർമസ്തു ആദൗ കല്യാണഃ, മധ്യേ കല്യാണഃ, പര്യവസാനേ കല്യാണഃ, സ്വർഥഃ സുവ്യഞ്ജനഃ, കേവലഃ, പരിപൂർണഃ, പരിശുദ്ധഃ, പര്യവദാതഃ, സ്വാഖ്യാതഃ ഭഗവതോ ധർമഃ, സാന്ദൃഷ്ടികഃ, നിർജ്വരഃ, ആകാലികഃ, ഔപനായികഃ, ഐഹിപശ്യികഃ, പ്രത്യാത്മവേദനീയോ വിജ്ഞൈഃ, സ്വാഖ്യാതോ ഭഗവതോ ധർമവിനയഃ സുപ്രവേദിതഃ നൈര്യാണികഃ, സംബോധിഗാമീ, അഭിന്നഃ സംസ്തൂപഃ, സപ്രതിശരണഃ, ഛിന്നപ്ലോതികഃ.

(സംഘാനുസ്മൃതിഃ)

സുപ്രതിപന്നോ ഭഗവത ആര്യസംഘഃ, ന്യായപ്രതിപന്നഃ, ഋജുപ്രതിപന്നഃ, സാമീചീപ്രതിപന്നഃ, അഞ്ജലീകരണീയഃ, സാമീചീകരണീയഃ, പുണ്യശ്രീക്ഷേത്രഃ, മഹാദക്ഷിണാപരിശോധകഃ, പ്രാഹവനീയഃ, ആഹവനീയഃ.

.. ആര്യത്രിരത്നാനുസ്മൃതിസൂത്രം സമാപ്തം..