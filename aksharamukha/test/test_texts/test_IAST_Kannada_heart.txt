ಆರ್ಯತ್ರಿರತ್ನಾನುಸ್ಮೃತಿಸೂತ್ರಂ

(ಖ) ಸಂಸ್ಕೃತಪಾಠಃ

ಭಾರತೀಯಭಾಷಾಯಾಂ-ಆರ್ಯತ್ರಿರತ್ನಾನುಸ್ಮೃತಿಸೂತ್ರಂ

ಭೋಟಭಾಷಾಯಾಂ-ಫಗ್ಸ್-ಪಾ-ದಕೋನ್-ಮ್ಚ್ಛೋಗ್-ಗ್ಸುಂ-ಜೇಸ್-ಸು-ಡ್ರನ್-ಪಾ-ಮ್ದೋ

ನಮಃ ಸರ್ವಬುದ್ಧಬೋಧಿಸತ್ತ್ವೇಭ್ಯಃ

(ಬುದ್ಧಾನುಸ್ಮೃತಿಃ)

ಇತ್ಯಪಿ ಬುದ್ಧೋ ಭಗವಾಂಸ್ತಥಾಗತೋಽರ್ಹನ್ ಸಮ್ಯಕ್ಸಂಬುದ್ಧೋ ವಿದ್ಯಾಚರಣಸಂಪನ್ನಃ ಸುಗತೋ ಲೋಕವಿದನುತ್ತರಃ ಪುರುಷದಮ್ಯಸಾರಥಿಃ ಶಾಸ್ತಾ ದೇವಮನುಷ್ಯಾಣಾಂ ಬುದ್ಧೋ ಭಗವಾನಿತಿ.

ನಿಷ್ಯಂದಃ ಸ ತಥಾಗತಃ ಪುಣ್ಯಾನಾಂ, ಅವಿಪ್ರಣಾಶಃ ಕುಶಲಮೂಲಾನಾಂ, ಅಲಂಕೃತಃ ಕ್ಷಾಂತ್ಯಾ, ಆಲಯಃ ಪುಣ್ಯನಿಧಾನಾನಾಂ, ಚಿತ್ರಿತೋಽನುವ್ಯಂಜನೈಃ ಕುಸುಮಿತೋ ಲಕ್ಷಣೈಃ, ಪ್ರತಿರೂಪೋ ಗೋಚರೇಣ, ಅಪ್ರತಿಕೂಲೋ ದರ್ಶನೇನ, ಅಭಿರತಿಃ ಶ್ರದ್ಧಾ(ಶುದ್ಧಾ)ಧಿಮುಕ್ತಾನಾಂ, ಅನಭಿಭೂತಃ ಪ್ರಜ್ಞಯಾ, ಅನವಮರ್ದನೀಯೋ ಬಲೈಃ, ಶಾಸ್ತಾ ಸರ್ವಸತ್ತ್ವಾನಾಂ, ಪಿತಾ ಬೋಧಿಸತ್ತ್ವಾನಾಂ, ರಾಜಾ ಆರ್ಯಪುದ್ಗಲಾನಾಂ, ಸಾರ್ಥವಾಹಃ ನಿರ್ವಾಣನಗರಸಂಪ್ರಸ್ಥಿತಾನಾಂ, ಅಪ್ರಮೇಯೋ ಜ್ಞಾನೇನ, ಅಚಿಂತ್ಯಃ ಪ್ರತಿಭಾನೇನ, ವಿಶುದ್ಧಃ ಸ್ವರೇಣ, ಆಸ್ವದನೀಯೋ ಘೋಷೇಣ, ಅಸೇಚನಕೋ ರೂಪೇಣ, ಅಪ್ರತಿಸಮಃ ಕಾಯೇನ, ಅಲಿಪ್ತಃ ಕಾಮೈಃ, ಅನುಪಲಿಪ್ತೋ ರೂಪೈಃ ಅಸಂಸೃಷ್ಟ ಆರೂಪ್ಯೈಃ, ವಿಪ್ರಮುಕ್ತಃ ಸ್ಕಂಧೇಭ್ಯಃ, ವಿಸಂಪ್ರಯುಕ್ತೋ ಧಾತುಭಿಃ, ಸಂವೃತ ಆಯತನೈಃ, ಪ್ರಚ್ಛಿನ್ನೋ ಗ್ರಂಥೈಃ, ವಿಮುಕ್ತಃ ಪರಿದಾಘ್ನೈಃ, ಪರಿಮುಕ್ತಸ್ತೃಷ್ಣಯಾ, ಓಘಾದುತ್ತೀರ್ಣಃ ಪರಿಪೂರ್ಣೋ ಜ್ಞಾನೇನ, ಪ್ರತಿಷ್ಠಿತೋಽತೀತಾನಾಗತಪ್ರತ್ಯುತ್ಪನ್ನಾನಾಂ ಬುದ್ಧಾನಾಂ ಭಗವತಾಂ ಜ್ಞಾನೇ, ಅಪ್ರತಿಷ್ಠಿತೋ ನಿರ್ವಾಣೇ, ಸ್ಥಿತೋ ಭೂತಕೋಟ್ಯಾಂ, ಸ್ಥಿತಃ ಸರ್ವಸತ್ತ್ವಾಲೋಕನೀಯಾಯಾಂ ಭೂಮೌ, ಸರ್ವ ಇಮೇ ತಥಾಗತಾನಾಂ ವಿಶೇಷತಃ ಸಮ್ಯಗ್ ಗುಣಾಃ.

(ಧರ್ಮಾನುಸ್ಮೃತಿಃ)

ಸದ್ಧರ್ಮಸ್ತು ಆದೌ ಕಲ್ಯಾಣಃ, ಮಧ್ಯೇ ಕಲ್ಯಾಣಃ, ಪರ್ಯವಸಾನೇ ಕಲ್ಯಾಣಃ, ಸ್ವರ್ಥಃ ಸುವ್ಯಂಜನಃ, ಕೇವಲಃ, ಪರಿಪೂರ್ಣಃ, ಪರಿಶುದ್ಧಃ, ಪರ್ಯವದಾತಃ, ಸ್ವಾಖ್ಯಾತಃ ಭಗವತೋ ಧರ್ಮಃ, ಸಾಂದೃಷ್ಟಿಕಃ, ನಿರ್ಜ್ವರಃ, ಆಕಾಲಿಕಃ, ಔಪನಾಯಿಕಃ, ಐಹಿಪಶ್ಯಿಕಃ, ಪ್ರತ್ಯಾತ್ಮವೇದನೀಯೋ ವಿಜ್ಞೈಃ, ಸ್ವಾಖ್ಯಾತೋ ಭಗವತೋ ಧರ್ಮವಿನಯಃ ಸುಪ್ರವೇದಿತಃ ನೈರ್ಯಾಣಿಕಃ, ಸಂಬೋಧಿಗಾಮೀ, ಅಭಿನ್ನಃ ಸಂಸ್ತೂಪಃ, ಸಪ್ರತಿಶರಣಃ, ಛಿನ್ನಪ್ಲೋತಿಕಃ.

(ಸಂಘಾನುಸ್ಮೃತಿಃ)

ಸುಪ್ರತಿಪನ್ನೋ ಭಗವತ ಆರ್ಯಸಂಘಃ, ನ್ಯಾಯಪ್ರತಿಪನ್ನಃ, ಋಜುಪ್ರತಿಪನ್ನಃ, ಸಾಮೀಚೀಪ್ರತಿಪನ್ನಃ, ಅಂಜಲೀಕರಣೀಯಃ, ಸಾಮೀಚೀಕರಣೀಯಃ, ಪುಣ್ಯಶ್ರೀಕ್ಷೇತ್ರಃ, ಮಹಾದಕ್ಷಿಣಾಪರಿಶೋಧಕಃ, ಪ್ರಾಹವನೀಯಃ, ಆಹವನೀಯಃ.

.. ಆರ್ಯತ್ರಿರತ್ನಾನುಸ್ಮೃತಿಸೂತ್ರಂ ಸಮಾಪ್ತಂ..