𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐴𑐺𑐡𑐫𑐳𑐹𑐟𑑂𑐬𑐩𑑂𑑋

[𑐳𑑄𑐎𑑂𑐲𑐶𑐥𑑂𑐟𑐩𑐵𑐟𑐺𑐎𑐵]

𑑌 𑐣𑐩𑑅 𑐳𑐬𑑂𑐰𑐖𑑂𑐘𑐵𑐫 𑑌

𑑌 𑑉 𑐣𑐩𑑀 𑐨𑐐𑐰𑐟𑑂𑐫𑐿 𑐁𑐬𑑂𑐫𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐫𑐿 𑑌

𑐁𑐬𑑂𑐫𑐵𑐰𑐮𑑀𑐎𑐶𑐟𑐾𑐱𑑂𑐰𑐬𑐧𑑀𑐢𑐶𑐳𑐟𑑂𑐟𑑂𑐰𑑀 𑐐𑐩𑑂𑐨𑐷𑐬𑐵𑐫𑐵𑑄 𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐫𑐵𑑄 𑐔𑐬𑑂𑐫𑐵𑑄 𑐔𑐬𑐩𑐵𑐞𑑀 𑐰𑑂𑐫𑐰𑐮𑑀𑐎𑐫𑐟𑐶 𑐳𑑂𑐩𑑋 𑐥𑐘𑑂𑐔 𑐳𑑂𑐎𑐣𑑂𑐢𑐵𑑅, 𑐟𑐵𑑄𑐱𑑂𑐔 𑐳𑑂𑐰𑐨𑐵𑐰𑐱𑐹𑐣𑑂𑐫𑐵𑐣𑑂 𑐥𑐱𑑂𑐫𑐟𑐶 𑐳𑑂𑐩𑑌

𑐂𑐴 𑐱𑐵𑐬𑐶𑐥𑐸𑐟𑑂𑐬 𑐬𑐹𑐥𑑄 𑐱𑐹𑐣𑑂𑐫𑐟𑐵, 𑐱𑐹𑐣𑑂𑐫𑐟𑐿𑐰 𑐬𑐹𑐥𑐩𑑂𑑋 𑐬𑐹𑐥𑐵𑐣𑑂𑐣 𑐥𑐺𑐠𑐎𑑂 𑐱𑐹𑐣𑑂𑐫𑐟𑐵, 𑐱𑐹𑐣𑑂𑐫𑐟𑐵𑐫𑐵 𑐣 𑐥𑐺𑐠𑐐𑑂 𑐬𑐹𑐥𑐩𑑂𑑋 𑐫𑐡𑑂𑐬𑐹𑐥𑑄 𑐳𑐵 𑐱𑐹𑐣𑑂𑐫𑐟𑐵, 𑐫𑐵 𑐱𑐹𑐣𑑂𑐫𑐟𑐵 𑐟𑐡𑑂𑐬𑐹𑐥𑐩𑑂𑑌

𑐊𑐰𑐩𑐾𑐰 𑐰𑐾𑐡𑐣𑐵𑐳𑑄𑐖𑑂𑐘𑐵𑐳𑑄𑐳𑑂𑐎𑐵𑐬𑐰𑐶𑐖𑑂𑐘𑐵𑐣𑐵𑐣𑐶𑑌

𑐂𑐴𑑄 𑐱𑐵𑐬𑐶𑐥𑐸𑐟𑑂𑐬 𑐳𑐬𑑂𑐰𑐢𑐬𑑂𑐩𑐵𑑅 𑐱𑐹𑐣𑑂𑐫𑐟𑐵𑐮𑐎𑑂𑐲𑐞𑐵 𑐀𑐣𑐸𑐟𑑂𑐥𑐣𑑂𑐣𑐵 𑐀𑐣𑐶𑐬𑐸𑐡𑑂𑐢𑐵 𑐀𑐩𑐮𑐵 𑐣 𑐰𑐶𑐩𑐮𑐵 𑐣𑑀𑐣𑐵 𑐣 𑐥𑐬𑐶𑐥𑐹𑐬𑑂𑐞𑐵𑑅𑑋 𑐟𑐳𑑂𑐩𑐵𑐔𑑂𑐕𑐵𑐬𑐶𑐥𑐸𑐟𑑂𑐬 𑐱𑐹𑐣𑑂𑐫𑐟𑐵𑐫𑐵𑑄 𑐣 𑐬𑐹𑐥𑐩𑑂, 𑐣 𑐰𑐾𑐡𑐣𑐵, 𑐣 𑐳𑑄𑐖𑑂𑐘𑐵, 𑐣 𑐳𑑄𑐳𑑂𑐎𑐵𑐬𑐵𑑅, 𑐣 𑐰𑐶𑐖𑑂𑐘𑐵𑐣𑐵𑐣𑐶𑑋 𑐣 𑐔𑐎𑑂𑐲𑐸𑑅𑐱𑑂𑐬𑑀𑐟𑑂𑐬𑐑𑑂𑐬𑐵𑐞𑐖𑐶𑐴𑑂𑐰𑐵𑐎𑐵𑐫𑐩𑐣𑐵𑑄𑐳𑐶, 𑐣 𑐬𑐹𑐥𑐱𑐧𑑂𑐡𑐐𑐣𑑂𑐢𑐬𑐳𑐳𑑂𑐥𑑂𑐬𑐲𑑂𑐚𑐰𑑂𑐫𑐢𑐬𑑂𑐩𑐵𑑅𑑋 𑐣 𑐔𑐎𑑂𑐲𑐸𑐬𑑂𑐢𑐵𑐟𑐸𑐬𑑂𑐫𑐵𑐰𑐣𑑂𑐣 𑐩𑐣𑑀𑐢𑐵𑐟𑐸𑑅𑑌

𑐣 𑐰𑐶𑐡𑑂𑐫𑐵 𑐣𑐵𑐰𑐶𑐡𑑂𑐫𑐵 𑐣 𑐰𑐶𑐡𑑂𑐫𑐵𑐎𑑂𑐲𑐫𑑀 𑐣𑐵𑐰𑐶𑐡𑑂𑐫𑐵𑐎𑑂𑐲𑐫𑑀 𑐫𑐵𑐰𑐣𑑂𑐣 𑐖𑐬𑐵𑐩𑐬𑐞𑑄 𑐣 𑐖𑐬𑐵𑐩𑐬𑐞𑐎𑑂𑐲𑐫𑑀 𑐣 𑐡𑐸𑑅𑐏𑐳𑐩𑐸𑐡𑐫𑐣𑐶𑐬𑑀𑐢𑐩𑐵𑐬𑑂𑐐𑐵 𑐣 𑐖𑑂𑐘𑐵𑐣𑑄 𑐣 𑐥𑑂𑐬𑐵𑐥𑑂𑐟𑐶𑐟𑑂𑐰𑐩𑑂𑑌

𑐧𑑀𑐢𑐶𑐳𑐟𑑂𑐟𑑂𑐰𑐳𑑂𑐫 𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐩𑐵𑐱𑑂𑐬𑐶𑐟𑑂𑐫 𑐰𑐶𑐴𑐬𑐟𑐶 𑐔𑐶𑐟𑑂𑐟𑐵𑐰𑐬𑐞𑑅𑑋 𑐔𑐶𑐟𑑂𑐟𑐵𑐰𑐬𑐞𑐣𑐵𑐳𑑂𑐟𑐶𑐟𑑂𑐰𑐵𑐡𑐟𑑂𑐬𑐳𑑂𑐟𑑀 𑐰𑐶𑐥𑐬𑑂𑐫𑐵𑐳𑐵𑐟𑐶𑐎𑑂𑐬𑐵𑐣𑑂𑐟𑑀 𑐣𑐶𑐲𑑂𑐛𑐣𑐶𑐬𑑂𑐰𑐵𑐞𑑅𑑋 𑐟𑑂𑐬𑑂𑐫𑐢𑑂𑐰𑐰𑑂𑐫𑐰𑐳𑑂𑐠𑐶𑐟𑐵𑑅 𑐳𑐬𑑂𑐰𑐧𑐸𑐡𑑂𑐢𑐵𑑅 𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐩𑐵𑐱𑑂𑐬𑐶𑐟𑑂𑐫 𑐀𑐣𑐸𑐟𑑂𑐟𑐬𑐵𑑄 𑐳𑐩𑑂𑐫𑐎𑑂𑐳𑑄𑐧𑑀𑐢𑐶𑐩𑐨𑐶𑐳𑑄𑐧𑐸𑐡𑑂𑐢𑐵𑑅𑑌

𑐟𑐳𑑂𑐩𑐵𑐖𑑂𑐖𑑂𑐘𑐵𑐟𑐰𑑂𑐫𑑅 𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐩𑐴𑐵𑐩𑐣𑑂𑐟𑑂𑐬𑑀 𑐩𑐴𑐵𑐰𑐶𑐡𑑂𑐫𑐵𑐩𑐣𑑂𑐟𑑂𑐬𑑀𑑇𑐣𑐸𑐟𑑂𑐟𑐬𑐩𑐣𑑂𑐟𑑂𑐬𑑀𑑇𑐳𑐩𑐳𑐩𑐩𑐣𑑂𑐟𑑂𑐬𑑅 𑐳𑐬𑑂𑐰𑐡𑐸𑑅𑐏𑐥𑑂𑐬𑐱𑐩𑐣𑑅 𑐳𑐟𑑂𑐫𑐩𑐩𑐶𑐠𑑂𑐫𑐟𑑂𑐰𑐵𑐟𑑂 𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐫𑐵𑐩𑐸𑐎𑑂𑐟𑑀 𑐩𑐣𑑂𑐟𑑂𑐬𑑅𑑋

𑐟𑐡𑑂𑐫𑐠𑐵- 𑐐𑐟𑐾 𑐐𑐟𑐾 𑐥𑐵𑐬𑐐𑐟𑐾 𑐥𑐵𑐬𑐳𑑄𑐐𑐟𑐾 𑐧𑑀𑐢𑐶 𑐳𑑂𑐰𑐵𑐴𑐵𑑌

𑐂𑐟𑐶 𑐥𑑂𑐬𑐖𑑂𑐘𑐵𑐥𑐵𑐬𑐩𑐶𑐟𑐵𑐴𑐺𑐡𑐫𑐳𑐹𑐟𑑂𑐬𑑄 𑐳𑐩𑐵𑐥𑑂𑐟𑐩𑑂𑑌
