praj~nApAramitAhR^idayasUtram.

[saMkShiptamAtR^ikA]

.. namaH sarvaj~nAya ..

.. oM namo bhagavatyai Aryapraj~nApAramitAyai ..

AryAvalokiteshvarabodhisattvo gambhIrAyAM praj~nApAramitAyAM charyAM charamANo vyavalokayati sma. pa~ncha skandhAH, tAMshcha svabhAvashUnyAn pashyati sma..

iha shAriputra rUpaM shUnyatA, shUnyataiva rUpam. rUpAnna pR^ithak shUnyatA, shUnyatAyA na pR^ithag rUpam. yadrUpaM sA shUnyatA, yA shUnyatA tadrUpam..

evameva vedanAsaMj~nAsaMskAravij~nAnAni..

ihaM shAriputra sarvadharmAH shUnyatAlakShaNA anutpannA aniruddhA amalA na vimalA nonA na paripUrNAH. tasmAchChAriputra shUnyatAyAM na rUpam, na vedanA, na saMj~nA, na saMskArAH, na vij~nAnAni. na chakShuHshrotraghrANajihvAkAyamanAMsi, na rUpashabdagandharasaspraShTavyadharmAH. na chakShurdhAturyAvanna manodhAtuH..

na vidyA nAvidyA na vidyAkShayo nAvidyAkShayo yAvanna jarAmaraNaM na jarAmaraNakShayo na duHkhasamudayanirodhamArgA na j~nAnaM na prAptitvam..

bodhisattvasya praj~nApAramitAmAshritya viharati chittAvaraNaH. chittAvaraNanAstitvAdatrasto viparyAsAtikrAnto niShThanirvANaH. tryadhvavyavasthitAH sarvabuddhAH praj~nApAramitAmAshritya anuttarAM samyaksaMbodhimabhisaMbuddhAH..

tasmAjj~nAtavyaH praj~nApAramitAmahAmantro mahAvidyAmantro.anuttaramantro.asamasamamantraH sarvaduHkhaprashamanaH satyamamithyatvAt praj~nApAramitAyAmukto mantraH.

tadyathA- gate gate pAragate pArasaMgate bodhi svAhA..

iti praj~nApAramitAhR^idayasUtraM samAptam..
