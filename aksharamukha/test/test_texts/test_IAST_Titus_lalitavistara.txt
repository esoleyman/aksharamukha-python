lalitavistaraḥ

namaḥ sarvabuddʰabodʰisattvebʰyaḥ.

.. oṃ namo daśadiganantāparyantalokadʰātupratiṣṭʰitasarvabuddʰabodʰisattvāryaśrāvakapratyekabuddʰebʰyo'tītānāgatapratyutpannebʰyaḥ..

10 lipiśālāsaṃdarśanaparivarto daśamaḥ.

iti hi bʰikṣavaḥ saṃvr̥ddʰaḥ kumāraḥ. tadā māṅgalyaśatasahasraiḥ lipiśālāmupanīyate sma daśabʰirdārakasahasraiḥ parivr̥taḥ puraskr̥taḥ, daśabʰiśca ratʰasahasraiḥ kʰādanīyabʰojanīyasvādanīyaparipūrṇairhiraṇyasuvarṇaparipūrṇaiśca. yena kapilavastuni mahānagare vītʰicatvararatʰyāntarāpaṇamukʰeṣvabʰyavakīryate sma abʰiviśrāmyante. aṣṭābʰiśca tūryaśatasahasraiḥ pragʰuṣyamāṇairmahatā ca puṣpavarṣeṇābʰipravarṣatā vitardiniryūhatoraṇagavākṣaharmyakūṭāgāraprāsādataleṣu kanyāśatasahasrāṇi sarvālaṃkārabʰūṣitāḥ stʰitā abʰūvan. bodʰisattvaṃ prekṣamāṇāḥ kusumāni ca kṣipanti sma. aṣṭau ca marutkanyāsahasrāṇi vigalitālaṃkārābʰaraṇālaṃkr̥tāni ratnabʰadraṃkareṇa gr̥hītāni mārgaṃ śodʰayantyo bodʰisattvasya purato gaccʰanti sma. devanāgayakṣagandʰarvāsuragaruḍakinnaramahoragāścārdʰakāyikā gaganatalātpuṣpapaṭṭadāmānyabʰipralambayanti sma. sarve ca śākyagaṇāḥ śuddʰodanaṃ rājānaṃ puraskr̥tya bodʰisattvasya purato gaccʰanti sma. anenaivaṃrūpeṇa vyūhena bodʰisattvo lipiśālāmupanīyate sma..

samanantarapraveśitaśca bodʰisattvo lipiśālām. atʰa viśvāmitro nāma dārakācāryo bodʰisattvasya śriyaṃ tejaścāsahamāno dʰaraṇitale niviṣṭo'dʰomukʰaḥ prapatati sma. taṃ tatʰā prapatitaṃ dr̥ṣṭvā śubʰāṅgo nāma tuṣitakāyiko devaputro dakṣiṇena karatalena parigr̥hyottʰāpayati sma. uttʰāpya ca gaganatalastʰo rājānaṃ śuddʰodanaṃ taṃ ca mahāntaṃ janakāyaṃ gātʰābʰirabʰyabʰāṣat—

śāstrāṇi yāni pracalanti manuṣyaloke
saṃkʰyā lipiśca gaṇanāpi ca dʰātutantram.
ye śilpayoga pr̥tʰu laukika aprameyāḥ
teṣveṣu śikṣitu purā bahukalpakoṭyaḥ..1..

kiṃ tū janasya anuvartanatāṃ karoti
lipiśālamāgatu suśikṣitu śiṣyaṇārtʰam.
paripācanārtʰa bahudāraka agrayāne
anyāṃśca sattvanayutānamr̥te vinetum..2..

lokottareṣu catusatyapatʰe vidʰijño
hetupratītyakuśalo yatʰa saṃbʰavanti.
yatʰa cānirodʰakṣayu saṃstʰitu śītibʰāvaḥ
tasminvidʰijña kimatʰo lipiśāstramātre..3..

netasya ācariya uttari vā triloke
sarveṣu devamanujeṣvayameva jeṣṭʰaḥ.
nāmāpi teṣa lipināṃ na hi vittʰa yūyaṃ
yatreṣu śikṣitu purā bahukalpakoṭyaḥ..4..

so cittadʰāra jagatāṃ vividʰā vicitrā
ekakṣaṇena ayu jānati śuddʰasattvaḥ.
adr̥śyarūparahitasya gatiṃ ca vetti
kiṃ vā puno'tʰa lipino'kṣaradr̥śyarūpām..5..

ityuktvā sa devaputro bodʰisattvaṃ divyaiḥ kusumairabʰyarcya tatraivāntardadʰe. tatra dʰātryaśca ceṭīvargāśca stʰāpitā abʰūvan. pariśeṣāḥ śākyāḥ śuddʰodanapramukʰāḥ prakrāmantaḥ..

atʰa bodʰisattva uragasāracandanamayaṃ lipipʰalakamādāya divyārṣasuvarṇatirakaṃ samantānmaṇiratnapratyuptaṃ viśvāmitramācāryamevamāha-katamāṃ me bʰo upādʰyāya lipiṃ śikṣāpayasi. brāhmīkʰaroṣṭīpuṣkarasāriṃ aṅgalipiṃ vaṅgalipiṃ magadʰalipiṃ maṅgalyalipiṃ aṅgulīyalipiṃ śakārilipiṃ brahmavalilipiṃ pāruṣyalipiṃ drāviḍalipiṃ kirātalipiṃ dākṣiṇyalipiṃ ugralipiṃ saṃkʰyālipiṃ anulomalipiṃ avamūrdʰalipiṃ daradalipiṃ kʰāṣyalipiṃ cīnalipiṃ lūnalipiṃ hūṇalipiṃ madʰyākṣaravistaralipiṃ puṣpalipiṃ devalipiṃ nāgalipiṃ yakṣalipiṃ gandʰarvalipiṃ kinnaralipiṃ mahoragalipiṃ asuralipiṃ garuḍalipiṃ mr̥gacakralipiṃ vāyasarutalipiṃ bʰaumadevalipiṃ antarīkṣadevalipiṃ uttarakurudvīpalipiṃ aparagoḍānīlipiṃ pūrvavidehalipiṃ utkṣepalipiṃ nikṣepalipiṃ vikṣepalipiṃ prakṣepalipiṃ sāgaralipiṃ vajralipiṃ lekʰapratilekʰalipiṃ anudrutalipiṃ śāstrāvartāṃ gaṇanāvartalipiṃ utkṣepāvartalipiṃ nikṣepāvartalipiṃ pādalikʰitalipiṃ dviruttarapadasaṃdʰilipiṃ yāvaddaśottarapadasaṃdʰilipiṃ madʰyāhāriṇīlipiṃ sarvarutasaṃgrahaṇīlipiṃ vidyānulomāvimiśritalipiṃ r̥ṣitapastaptāṃ rocamānāṃ dʰaraṇīprekṣiṇīlipiṃ gaganaprekṣiṇīlipiṃ sarvauṣadʰiniṣyandāṃ sarvasārasaṃgrahaṇīṃ sarvabʰūtarutagrahaṇīm. āsāṃ bʰo upādʰyāya catuṣṣaṣṭīlipīnāṃ katamāṃ tvaṃ śiṣyāpayiṣyasi?

atʰa viśvāmitro dārakācāryo vismitaḥ prahasitavadano nihatamānamadadarpa imāṃ gātʰāmabʰāṣata—

āścaryaṃ śuddʰasattvasya loke lokānuvartino.
śikṣitaḥ sarvaśāstreṣu lipiśālāmupāgataḥ..6..

yeṣāmahaṃ nāmadʰeyaṃ lipīnāṃ na prajānami.
tatraiṣa śikṣitaḥ santo lipiśālāmupāgataḥ..7..

vaktraṃ cāsya na paśyāmi mūrdʰānaṃ tasya naiva ca.
śiṣyayiṣye katʰaṃ hyenaṃ lipiprajñāya pāragam..8..

devadevo hyatidevaḥ sarvadevottamo vibʰuḥ.
asamaśca viśiṣṭaśca lokeṣvapratipudgalaḥ..9..

asyaiva tvanubʰāvena prajñopāye viśeṣataḥ.
śikṣitaṃ śiṣyayiṣyāmi sarvalokaparāyaṇam..10..

iti hi bʰikṣavo daśa dārakasahasrāṇi bodʰisattvena sārdʰaṃ lipiṃ śiṣyante sma. tatra bodʰisattvādʰistʰānena teṣāṃ dārakāṇāṃ mātr̥kāṃ vācayatāṃ yadā akāraṃ parikīrtayanti sma, tadā anityaḥ sarvasaṃskāraśabdo niścarati sma. ākāre parikīrtyamāne ātmaparahitaśabdo niścarati sma. ikāre indriyavaikalyaśabdaḥ. īkāre ītibahulaṃ jagaditi. ukāre upadravabahulaṃ jagaditi. ūkāre ūnasattvaṃ jagaditi. ekāre eṣaṇāsamuttʰānadoṣaśabdaḥ. aikāre airyāpatʰaḥ śreyāniti. okāre ogʰottaraśabdaḥ. aukāre aupapādukaśabdaḥ. aṃkāre amogʰotpattiśabdaḥ. aḥkāre astaṃgamanaśabdo niścarati sma. kakāre karmavipākāvatāraśabdaḥ. kʰakāre kʰasamasarvadʰarmaśabdaḥ. gakāre gambʰīradʰarmapratītyasamutpādāvatāraśabdaḥ. gʰakāre gʰanapaṭalāvidyāmohāndʰakāravidʰamanaśabdaḥ. ṅakāre'ṅgaviśuddʰiśabdaḥ. cakāre caturāryasatyaśabdaḥ. cʰakāre cʰandarāgaprahāṇaśabdaḥ. jakāre jarāmaraṇasamatikramaṇaśabdaḥ. jʰakāre jʰaṣadʰvajabalanigrahaṇaśabdaḥ. ñakāre jñāpanaśabdaḥ. ṭakāre paṭopaccʰedanaśabdaḥ. ṭʰakāre ṭʰapanīyapraśnaśabdaḥ. ḍakāre ḍamaramāranigrahaṇaśabdaḥ. ḍʰakāre mīḍʰaviṣayā iti. ṇakāre reṇukleśā iti. takāre tatʰatāsaṃbʰedaśabdaḥ. tʰakāre tʰāmabalavegavaiśāradyaśabdaḥ. dakāre dānadamasaṃyamasaurabʰyaśabdaḥ. dʰakāre dʰanamāryāṇāṃ saptavidʰamiti. nakāre nāmarūpaparijñāśabdaḥ. pakāre paramārtʰaśabdaḥ. pʰakāre pʰalaprāptisākṣātkriyāśabdaḥ. bakāre bandʰanamokṣaśabdaḥ. bʰakāre bʰavavibʰavaśabdaḥ. makāre madamānopaśamanaśabdaḥ. yakāre yatʰāvaddʰarmaprativedʰaśabdaḥ. rakāre ratyaratiparamārtʰaratiśabdaḥ. lakāre latācʰedanaśabdaḥ. vakāre varayānaśabdaḥ. śakāre śamatʰavipaśyanāśabdaḥ. ṣakāre ṣaḍāyatananigrahaṇābʰijñajñānāvāptiśabdaḥ. sakāre sarvajñajñānābʰisaṃbodʰanaśabdaḥ. hakāre hatakleśavirāgaśabdaḥ. kṣakāre parikīrtyamāne kṣaṇaparyantābʰilāpyasarvadʰarmaśabdo niścarati sma..

iti hi bʰikṣavasteṣāṃ dārakāṇāṃ mātr̥kāṃ vācayatāṃ bodʰisattvānubʰāvenaiva pramukʰānyasaṃkʰyeyāni dʰarmamukʰaśatasahasrāṇi niścaranti sma..

tadānupūrveṇa bodʰisattvena lipiśālāstʰitena dvātriṃśaddārakasahasrāṇi paripācitānyabʰūvan. anuttarāyāṃ samyaksaṃbodʰau cittānyutpāditāni dvātriṃśaddārikāsahasrāṇi. ayaṃ heturayaṃ pratyayo yaccʰikṣito'pi bodʰisattvo lipiśālāmupāgaccʰati sma..

.. iti śrīlalitavistare lipiśālāsaṃdarśanaparivarto nāma daśamo'dʰyāyaḥ..