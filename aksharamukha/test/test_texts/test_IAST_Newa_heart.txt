𑐁𑐬𑑂𑐫𑐟𑑂𑐬𑐶𑐬𑐟𑑂𑐣𑐵𑐣𑐸𑐳𑑂𑐩𑐺𑐟𑐶𑐳𑐹𑐟𑑂𑐬𑐩𑑂

(𑐏) 𑐳𑑄𑐳𑑂𑐎𑐺𑐟𑐥𑐵𑐛𑑅

𑐨𑐵𑐬𑐟𑐷𑐫𑐨𑐵𑐲𑐵𑐫𑐵𑐩𑑂-𑐁𑐬𑑂𑐫𑐟𑑂𑐬𑐶𑐬𑐟𑑂𑐣𑐵𑐣𑐸𑐳𑑂𑐩𑐺𑐟𑐶𑐳𑐹𑐟𑑂𑐬𑐩𑑂

𑐨𑑀𑐚𑐨𑐵𑐲𑐵𑐫𑐵𑐩𑑂-𑐦𑐐𑑂𑐳𑑂-𑐥𑐵-𑐡𑐎𑑀𑐣𑑂-𑐩𑑂𑐔𑑂𑐕𑑀𑐐𑑂-𑐐𑑂𑐳𑐸𑐩𑑂-𑐖𑐾𑐳𑑂-𑐳𑐸-𑐜𑑂𑐬𑐣𑑂-𑐥𑐵-𑐩𑑂𑐡𑑀

𑐣𑐩𑑅 𑐳𑐬𑑂𑐰𑐧𑐸𑐡𑑂𑐢𑐧𑑀𑐢𑐶𑐳𑐟𑑂𑐟𑑂𑐰𑐾𑐨𑑂𑐫𑑅

(𑐧𑐸𑐡𑑂𑐢𑐵𑐣𑐸𑐳𑑂𑐩𑐺𑐟𑐶𑑅)

𑐂𑐟𑑂𑐫𑐥𑐶 𑐧𑐸𑐡𑑂𑐢𑑀 𑐨𑐐𑐰𑐵𑑄𑐳𑑂𑐟𑐠𑐵𑐐𑐟𑑀𑑇𑐬𑑂𑐴𑐣𑑂 𑐳𑐩𑑂𑐫𑐎𑑂𑐳𑑄𑐧𑐸𑐡𑑂𑐢𑑀 𑐰𑐶𑐡𑑂𑐫𑐵𑐔𑐬𑐞𑐳𑐩𑑂𑐥𑐣𑑂𑐣𑑅 𑐳𑐸𑐐𑐟𑑀 𑐮𑑀𑐎𑐰𑐶𑐡𑐣𑐸𑐟𑑂𑐟𑐬𑑅 𑐥𑐸𑐬𑐸𑐲𑐡𑐩𑑂𑐫𑐳𑐵𑐬𑐠𑐶𑑅 𑐱𑐵𑐳𑑂𑐟𑐵 𑐡𑐾𑐰𑐩𑐣𑐸𑐲𑑂𑐫𑐵𑐞𑐵𑑄 𑐧𑐸𑐡𑑂𑐢𑑀 𑐨𑐐𑐰𑐵𑐣𑐶𑐟𑐶𑑋

𑐣𑐶𑐲𑑂𑐫𑐣𑑂𑐡𑑅 𑐳 𑐟𑐠𑐵𑐐𑐟𑑅 𑐥𑐸𑐞𑑂𑐫𑐵𑐣𑐵𑐩𑑂, 𑐀𑐰𑐶𑐥𑑂𑐬𑐞𑐵𑐱𑑅 𑐎𑐸𑐱𑐮𑐩𑐹𑐮𑐵𑐣𑐵𑐩𑑂, 𑐀𑐮𑐒𑑂𑐎𑐺𑐟𑑅 𑐎𑑂𑐲𑐵𑐣𑑂𑐟𑑂𑐫𑐵, 𑐁𑐮𑐫𑑅 𑐥𑐸𑐞𑑂𑐫𑐣𑐶𑐢𑐵𑐣𑐵𑐣𑐵𑐩𑑂, 𑐔𑐶𑐟𑑂𑐬𑐶𑐟𑑀𑑇𑐣𑐸𑐰𑑂𑐫𑐘𑑂𑐖𑐣𑐿𑑅 𑐎𑐸𑐳𑐸𑐩𑐶𑐟𑑀 𑐮𑐎𑑂𑐲𑐞𑐿𑑅, 𑐥𑑂𑐬𑐟𑐶𑐬𑐹𑐥𑑀 𑐐𑑀𑐔𑐬𑐾𑐞, 𑐀𑐥𑑂𑐬𑐟𑐶𑐎𑐹𑐮𑑀 𑐡𑐬𑑂𑐱𑐣𑐾𑐣, 𑐀𑐨𑐶𑐬𑐟𑐶𑑅 𑐱𑑂𑐬𑐡𑑂𑐢𑐵(𑐱𑐸𑐡𑑂𑐢𑐵)𑐢𑐶𑐩𑐸𑐎𑑂𑐟𑐵𑐣𑐵𑐩𑑂, 𑐀𑐣𑐨𑐶𑐨𑐹𑐟𑑅 𑐥𑑂𑐬𑐖𑑂𑐘𑐫𑐵, 𑐀𑐣𑐰𑐩𑐬𑑂𑐡𑐣𑐷𑐫𑑀 𑐧𑐮𑐿𑑅, 𑐱𑐵𑐳𑑂𑐟𑐵 𑐳𑐬𑑂𑐰𑐳𑐟𑑂𑐟𑑂𑐰𑐵𑐣𑐵𑐩𑑂, 𑐥𑐶𑐟𑐵 𑐧𑑀𑐢𑐶𑐳𑐟𑑂𑐟𑑂𑐰𑐵𑐣𑐵𑐩𑑂, 𑐬𑐵𑐖𑐵 𑐁𑐬𑑂𑐫𑐥𑐸𑐡𑑂𑐐𑐮𑐵𑐣𑐵𑐩𑑂, 𑐳𑐵𑐬𑑂𑐠𑐰𑐵𑐴𑑅 𑐣𑐶𑐬𑑂𑐰𑐵𑐞𑐣𑐐𑐬𑐳𑐩𑑂𑐥𑑂𑐬𑐳𑑂𑐠𑐶𑐟𑐵𑐣𑐵𑐩𑑂, 𑐀𑐥𑑂𑐬𑐩𑐾𑐫𑑀 𑐖𑑂𑐘𑐵𑐣𑐾𑐣, 𑐀𑐔𑐶𑐣𑑂𑐟𑑂𑐫𑑅 𑐥𑑂𑐬𑐟𑐶𑐨𑐵𑐣𑐾𑐣, 𑐰𑐶𑐱𑐸𑐡𑑂𑐢𑑅 𑐳𑑂𑐰𑐬𑐾𑐞, 𑐁𑐳𑑂𑐰𑐡𑐣𑐷𑐫𑑀 𑐑𑑀𑐲𑐾𑐞, 𑐀𑐳𑐾𑐔𑐣𑐎𑑀 𑐬𑐹𑐥𑐾𑐞, 𑐀𑐥𑑂𑐬𑐟𑐶𑐳𑐩𑑅 𑐎𑐵𑐫𑐾𑐣, 𑐀𑐮𑐶𑐥𑑂𑐟𑑅 𑐎𑐵𑐩𑐿𑑅, 𑐀𑐣𑐸𑐥𑐮𑐶𑐥𑑂𑐟𑑀 𑐬𑐹𑐥𑐿𑑅 𑐀𑐳𑑄𑐳𑐺𑐲𑑂𑐚 𑐁𑐬𑐹𑐥𑑂𑐫𑐿𑑅, 𑐰𑐶𑐥𑑂𑐬𑐩𑐸𑐎𑑂𑐟𑑅 𑐳𑑂𑐎𑐣𑑂𑐢𑐾𑐨𑑂𑐫𑑅, 𑐰𑐶𑐳𑐩𑑂𑐥𑑂𑐬𑐫𑐸𑐎𑑂𑐟𑑀 𑐢𑐵𑐟𑐸𑐨𑐶𑑅, 𑐳𑑄𑐰𑐺𑐟 𑐁𑐫𑐟𑐣𑐿𑑅, 𑐥𑑂𑐬𑐔𑑂𑐕𑐶𑐣𑑂𑐣𑑀 𑐐𑑂𑐬𑐣𑑂𑐠𑐿𑑅, 𑐰𑐶𑐩𑐸𑐎𑑂𑐟𑑅 𑐥𑐬𑐶𑐡𑐵𑐑𑑂𑐣𑐿𑑅, 𑐥𑐬𑐶𑐩𑐸𑐎𑑂𑐟𑐳𑑂𑐟𑐺𑐲𑑂𑐞𑐫𑐵, 𑐌𑐑𑐵𑐡𑐸𑐟𑑂𑐟𑐷𑐬𑑂𑐞𑑅 𑐥𑐬𑐶𑐥𑐹𑐬𑑂𑐞𑑀 𑐖𑑂𑐘𑐵𑐣𑐾𑐣, 𑐥𑑂𑐬𑐟𑐶𑐲𑑂𑐛𑐶𑐟𑑀𑑇𑐟𑐷𑐟𑐵𑐣𑐵𑐐𑐟𑐥𑑂𑐬𑐟𑑂𑐫𑐸𑐟𑑂𑐥𑐣𑑂𑐣𑐵𑐣𑐵𑑄 𑐧𑐸𑐡𑑂𑐢𑐵𑐣𑐵𑑄 𑐨𑐐𑐰𑐟𑐵𑑄 𑐖𑑂𑐘𑐵𑐣𑐾, 𑐀𑐥𑑂𑐬𑐟𑐶𑐲𑑂𑐛𑐶𑐟𑑀 𑐣𑐶𑐬𑑂𑐰𑐵𑐞𑐾, 𑐳𑑂𑐠𑐶𑐟𑑀 𑐨𑐹𑐟𑐎𑑀𑐚𑑂𑐫𑐵𑐩𑑂, 𑐳𑑂𑐠𑐶𑐟𑑅 𑐳𑐬𑑂𑐰𑐳𑐟𑑂𑐟𑑂𑐰𑐵𑐮𑑀𑐎𑐣𑐷𑐫𑐵𑐫𑐵𑑄 𑐨𑐹𑐩𑑁, 𑐳𑐬𑑂𑐰 𑐂𑐩𑐾 𑐟𑐠𑐵𑐐𑐟𑐵𑐣𑐵𑑄 𑐰𑐶𑐱𑐾𑐲𑐟𑑅 𑐳𑐩𑑂𑐫𑐐𑑂 𑐐𑐸𑐞𑐵𑑅𑑋

(𑐢𑐬𑑂𑐩𑐵𑐣𑐸𑐳𑑂𑐩𑐺𑐟𑐶𑑅)

𑐳𑐡𑑂𑐢𑐬𑑂𑐩𑐳𑑂𑐟𑐸 𑐁𑐡𑑁 𑐎𑐮𑑂𑐫𑐵𑐞𑑅, 𑐩𑐢𑑂𑐫𑐾 𑐎𑐮𑑂𑐫𑐵𑐞𑑅, 𑐥𑐬𑑂𑐫𑐰𑐳𑐵𑐣𑐾 𑐎𑐮𑑂𑐫𑐵𑐞𑑅, 𑐳𑑂𑐰𑐬𑑂𑐠𑑅 𑐳𑐸𑐰𑑂𑐫𑐘𑑂𑐖𑐣𑑅, 𑐎𑐾𑐰𑐮𑑅, 𑐥𑐬𑐶𑐥𑐹𑐬𑑂𑐞𑑅, 𑐥𑐬𑐶𑐱𑐸𑐡𑑂𑐢𑑅, 𑐥𑐬𑑂𑐫𑐰𑐡𑐵𑐟𑑅, 𑐳𑑂𑐰𑐵𑐏𑑂𑐫𑐵𑐟𑑅 𑐨𑐐𑐰𑐟𑑀 𑐢𑐬𑑂𑐩𑑅, 𑐳𑐵𑐣𑑂𑐡𑐺𑐲𑑂𑐚𑐶𑐎𑑅, 𑐣𑐶𑐬𑑂𑐖𑑂𑐰𑐬𑑅, 𑐁𑐎𑐵𑐮𑐶𑐎𑑅, 𑐍𑐥𑐣𑐵𑐫𑐶𑐎𑑅, 𑐋𑐴𑐶𑐥𑐱𑑂𑐫𑐶𑐎𑑅, 𑐥𑑂𑐬𑐟𑑂𑐫𑐵𑐟𑑂𑐩𑐰𑐾𑐡𑐣𑐷𑐫𑑀 𑐰𑐶𑐖𑑂𑐘𑐿𑑅, 𑐳𑑂𑐰𑐵𑐏𑑂𑐫𑐵𑐟𑑀 𑐨𑐐𑐰𑐟𑑀 𑐢𑐬𑑂𑐩𑐰𑐶𑐣𑐫𑑅 𑐳𑐸𑐥𑑂𑐬𑐰𑐾𑐡𑐶𑐟𑑅 𑐣𑐿𑐬𑑂𑐫𑐵𑐞𑐶𑐎𑑅, 𑐳𑑄𑐧𑑀𑐢𑐶𑐐𑐵𑐩𑐷, 𑐀𑐨𑐶𑐣𑑂𑐣𑑅 𑐳𑑄𑐳𑑂𑐟𑐹𑐥𑑅, 𑐳𑐥𑑂𑐬𑐟𑐶𑐱𑐬𑐞𑑅, 𑐕𑐶𑐣𑑂𑐣𑐥𑑂𑐮𑑀𑐟𑐶𑐎𑑅𑑋

(𑐳𑑄𑐑𑐵𑐣𑐸𑐳𑑂𑐩𑐺𑐟𑐶𑑅)

𑐳𑐸𑐥𑑂𑐬𑐟𑐶𑐥𑐣𑑂𑐣𑑀 𑐨𑐐𑐰𑐟 𑐁𑐬𑑂𑐫𑐳𑑄𑐑𑑅, 𑐣𑑂𑐫𑐵𑐫𑐥𑑂𑐬𑐟𑐶𑐥𑐣𑑂𑐣𑑅, 𑐆𑐖𑐸𑐥𑑂𑐬𑐟𑐶𑐥𑐣𑑂𑐣𑑅, 𑐳𑐵𑐩𑐷𑐔𑐷𑐥𑑂𑐬𑐟𑐶𑐥𑐣𑑂𑐣𑑅, 𑐀𑐘𑑂𑐖𑐮𑐷𑐎𑐬𑐞𑐷𑐫𑑅, 𑐳𑐵𑐩𑐷𑐔𑐷𑐎𑐬𑐞𑐷𑐫𑑅, 𑐥𑐸𑐞𑑂𑐫𑐱𑑂𑐬𑐷𑐎𑑂𑐲𑐾𑐟𑑂𑐬𑑅, 𑐩𑐴𑐵𑐡𑐎𑑂𑐲𑐶𑐞𑐵𑐥𑐬𑐶𑐱𑑀𑐢𑐎𑑅, 𑐥𑑂𑐬𑐵𑐴𑐰𑐣𑐷𑐫𑑅, 𑐁𑐴𑐰𑐣𑐷𑐫𑑅𑑋

𑑌 𑐁𑐬𑑂𑐫𑐟𑑂𑐬𑐶𑐬𑐟𑑂𑐣𑐵𑐣𑐸𑐳𑑂𑐩𑐺𑐟𑐶𑐳𑐹𑐟𑑂𑐬𑑄 𑐳𑐩𑐵𑐥𑑂𑐟𑐩𑑂𑑌