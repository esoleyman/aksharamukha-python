lalitavistaraH

namaH sarvabuddhabodhisattvebhyaH.

.. oM namo dazadiganantAparyantalokadhAtupratiSThitasarvabuddhabodhisattvAryazrAvakapratyekabuddhebhyo'tItAnAgatapratyutpannebhyaH..

10 lipizAlAsaMdarzanaparivarto dazamaH.

iti hi bhikSavaH saMvRddhaH kumAraH. tadA mAGgalyazatasahasraiH lipizAlAmupanIyate sma dazabhirdArakasahasraiH parivRtaH puraskRtaH, dazabhizca rathasahasraiH khAdanIyabhojanIyasvAdanIyaparipUrNairhiraNyasuvarNaparipUrNaizca. yena kapilavastuni mahAnagare vIthicatvararathyAntarApaNamukheSvabhyavakIryate sma abhivizrAmyante. aSTAbhizca tUryazatasahasraiH praghuSyamANairmahatA ca puSpavarSeNAbhipravarSatA vitardiniryUhatoraNagavAkSaharmyakUTAgAraprAsAdataleSu kanyAzatasahasrANi sarvAlaMkArabhUSitAH sthitA abhUvan. bodhisattvaM prekSamANAH kusumAni ca kSipanti sma. aSTau ca marutkanyAsahasrANi vigalitAlaMkArAbharaNAlaMkRtAni ratnabhadraMkareNa gRhItAni mArgaM zodhayantyo bodhisattvasya purato gacchanti sma. devanAgayakSagandharvAsuragaruDakinnaramahoragAzcArdhakAyikA gaganatalAtpuSpapaTTadAmAnyabhipralambayanti sma. sarve ca zAkyagaNAH zuddhodanaM rAjAnaM puraskRtya bodhisattvasya purato gacchanti sma. anenaivaMrUpeNa vyUhena bodhisattvo lipizAlAmupanIyate sma..

samanantarapravezitazca bodhisattvo lipizAlAm. atha vizvAmitro nAma dArakAcAryo bodhisattvasya zriyaM tejazcAsahamAno dharaNitale niviSTo'dhomukhaH prapatati sma. taM tathA prapatitaM dRSTvA zubhAGgo nAma tuSitakAyiko devaputro dakSiNena karatalena parigRhyotthApayati sma. utthApya ca gaganatalastho rAjAnaM zuddhodanaM taM ca mahAntaM janakAyaM gAthAbhirabhyabhASat—

zAstrANi yAni pracalanti manuSyaloke
saMkhyA lipizca gaNanApi ca dhAtutantram.
ye zilpayoga pRthu laukika aprameyAH
teSveSu zikSitu purA bahukalpakoTyaH..1..

kiM tU janasya anuvartanatAM karoti
lipizAlamAgatu suzikSitu ziSyaNArtham.
paripAcanArtha bahudAraka agrayAne
anyAMzca sattvanayutAnamRte vinetum..2..

lokottareSu catusatyapathe vidhijJo
hetupratItyakuzalo yatha saMbhavanti.
yatha cAnirodhakSayu saMsthitu zItibhAvaH
tasminvidhijJa kimatho lipizAstramAtre..3..

netasya Acariya uttari vA triloke
sarveSu devamanujeSvayameva jeSThaH.
nAmApi teSa lipinAM na hi vittha yUyaM
yatreSu zikSitu purA bahukalpakoTyaH..4..

so cittadhAra jagatAM vividhA vicitrA
ekakSaNena ayu jAnati zuddhasattvaH.
adRzyarUparahitasya gatiM ca vetti
kiM vA puno'tha lipino'kSaradRzyarUpAm..5..

ityuktvA sa devaputro bodhisattvaM divyaiH kusumairabhyarcya tatraivAntardadhe. tatra dhAtryazca ceTIvargAzca sthApitA abhUvan. parizeSAH zAkyAH zuddhodanapramukhAH prakrAmantaH..

atha bodhisattva uragasAracandanamayaM lipiphalakamAdAya divyArSasuvarNatirakaM samantAnmaNiratnapratyuptaM vizvAmitramAcAryamevamAha-katamAM me bho upAdhyAya lipiM zikSApayasi. brAhmIkharoSTIpuSkarasAriM aGgalipiM vaGgalipiM magadhalipiM maGgalyalipiM aGgulIyalipiM zakArilipiM brahmavalilipiM pAruSyalipiM drAviDalipiM kirAtalipiM dAkSiNyalipiM ugralipiM saMkhyAlipiM anulomalipiM avamUrdhalipiM daradalipiM khASyalipiM cInalipiM lUnalipiM hUNalipiM madhyAkSaravistaralipiM puSpalipiM devalipiM nAgalipiM yakSalipiM gandharvalipiM kinnaralipiM mahoragalipiM asuralipiM garuDalipiM mRgacakralipiM vAyasarutalipiM bhaumadevalipiM antarIkSadevalipiM uttarakurudvIpalipiM aparagoDAnIlipiM pUrvavidehalipiM utkSepalipiM nikSepalipiM vikSepalipiM prakSepalipiM sAgaralipiM vajralipiM lekhapratilekhalipiM anudrutalipiM zAstrAvartAM gaNanAvartalipiM utkSepAvartalipiM nikSepAvartalipiM pAdalikhitalipiM dviruttarapadasaMdhilipiM yAvaddazottarapadasaMdhilipiM madhyAhAriNIlipiM sarvarutasaMgrahaNIlipiM vidyAnulomAvimizritalipiM RSitapastaptAM rocamAnAM dharaNIprekSiNIlipiM gaganaprekSiNIlipiM sarvauSadhiniSyandAM sarvasArasaMgrahaNIM sarvabhUtarutagrahaNIm. AsAM bho upAdhyAya catuSSaSTIlipInAM katamAM tvaM ziSyApayiSyasi?

atha vizvAmitro dArakAcAryo vismitaH prahasitavadano nihatamAnamadadarpa imAM gAthAmabhASata—

AzcaryaM zuddhasattvasya loke lokAnuvartino.
zikSitaH sarvazAstreSu lipizAlAmupAgataH..6..

yeSAmahaM nAmadheyaM lipInAM na prajAnami.
tatraiSa zikSitaH santo lipizAlAmupAgataH..7..

vaktraM cAsya na pazyAmi mUrdhAnaM tasya naiva ca.
ziSyayiSye kathaM hyenaM lipiprajJAya pAragam..8..

devadevo hyatidevaH sarvadevottamo vibhuH.
asamazca viziSTazca lokeSvapratipudgalaH..9..

asyaiva tvanubhAvena prajJopAye vizeSataH.
zikSitaM ziSyayiSyAmi sarvalokaparAyaNam..10..

iti hi bhikSavo daza dArakasahasrANi bodhisattvena sArdhaM lipiM ziSyante sma. tatra bodhisattvAdhisthAnena teSAM dArakANAM mAtRkAM vAcayatAM yadA akAraM parikIrtayanti sma, tadA anityaH sarvasaMskArazabdo nizcarati sma. AkAre parikIrtyamAne Atmaparahitazabdo nizcarati sma. ikAre indriyavaikalyazabdaH. IkAre ItibahulaM jagaditi. ukAre upadravabahulaM jagaditi. UkAre UnasattvaM jagaditi. ekAre eSaNAsamutthAnadoSazabdaH. aikAre airyApathaH zreyAniti. okAre oghottarazabdaH. aukAre aupapAdukazabdaH. aMkAre amoghotpattizabdaH. aHkAre astaMgamanazabdo nizcarati sma. kakAre karmavipAkAvatArazabdaH. khakAre khasamasarvadharmazabdaH. gakAre gambhIradharmapratItyasamutpAdAvatArazabdaH. ghakAre ghanapaTalAvidyAmohAndhakAravidhamanazabdaH. GakAre'GgavizuddhizabdaH. cakAre caturAryasatyazabdaH. chakAre chandarAgaprahANazabdaH. jakAre jarAmaraNasamatikramaNazabdaH. jhakAre jhaSadhvajabalanigrahaNazabdaH. JakAre jJApanazabdaH. TakAre paTopacchedanazabdaH. ThakAre ThapanIyapraznazabdaH. DakAre DamaramAranigrahaNazabdaH. DhakAre mIDhaviSayA iti. NakAre reNuklezA iti. takAre tathatAsaMbhedazabdaH. thakAre thAmabalavegavaizAradyazabdaH. dakAre dAnadamasaMyamasaurabhyazabdaH. dhakAre dhanamAryANAM saptavidhamiti. nakAre nAmarUpaparijJAzabdaH. pakAre paramArthazabdaH. phakAre phalaprAptisAkSAtkriyAzabdaH. bakAre bandhanamokSazabdaH. bhakAre bhavavibhavazabdaH. makAre madamAnopazamanazabdaH. yakAre yathAvaddharmaprativedhazabdaH. rakAre ratyaratiparamArtharatizabdaH. lakAre latAchedanazabdaH. vakAre varayAnazabdaH. zakAre zamathavipazyanAzabdaH. SakAre SaDAyatananigrahaNAbhijJajJAnAvAptizabdaH. sakAre sarvajJajJAnAbhisaMbodhanazabdaH. hakAre hataklezavirAgazabdaH. kSakAre parikIrtyamAne kSaNaparyantAbhilApyasarvadharmazabdo nizcarati sma..

iti hi bhikSavasteSAM dArakANAM mAtRkAM vAcayatAM bodhisattvAnubhAvenaiva pramukhAnyasaMkhyeyAni dharmamukhazatasahasrANi nizcaranti sma..

tadAnupUrveNa bodhisattvena lipizAlAsthitena dvAtriMzaddArakasahasrANi paripAcitAnyabhUvan. anuttarAyAM samyaksaMbodhau cittAnyutpAditAni dvAtriMzaddArikAsahasrANi. ayaM heturayaM pratyayo yacchikSito'pi bodhisattvo lipizAlAmupAgacchati sma..

.. iti zrIlalitavistare lipizAlAsaMdarzanaparivarto nAma dazamo'dhyAyaH..