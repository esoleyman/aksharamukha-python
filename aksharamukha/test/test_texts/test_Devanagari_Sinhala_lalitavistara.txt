ලලිතවිස්තරඃ

නමඃ සර්වබුද්ධබෝධිසත්ත්වේභ්‍යඃ.

.. ඕං නමෝ දශදිගනන්තාපර්යන්තලෝකධාතුප්‍රතිෂ්ඨිතසර්වබුද්ධබෝධිසත්ත්වාර්යශ්‍රාවකප්‍රත්‍යේකබුද්ධේභ්‍යෝ(අ)තීතානාගතප්‍රත්‍යුත්පන්නේභ්‍යඃ..

10 ලිපිශාලාසංදර්ශනපරිවර්තෝ දශමඃ.

ඉති හි භික්‍ෂවඃ සංවෘද්ධඃ කුමාරඃ. තදා මාඞ්ගල්‍යශතසහස්‍රෛඃ ලිපිශාලාමුපනීයතේ ස්ම දශභිර්දාරකසහස්‍රෛඃ පරිවෘතඃ පුරස්කෘතඃ, දශභිශ්ච රථසහස්‍රෛඃ ඛාදනීයභෝජනීයස්වාදනීයපරිපූර්ණෛර්හිරණ්‍යසුවර්ණපරිපූර්ණෛශ්ච. යේන කපිලවස්තුනි මහානගරේ වීථිචත්වරරථ්‍යාන්තරාපණමුඛේෂ්වභ්‍යවකීර්යතේ ස්ම අභිවිශ්‍රාම්‍යන්තේ. අෂ්ටාභිශ්ච තූර්යශතසහස්‍රෛඃ ප්‍රඝුෂ්‍යමාණෛර්මහතා ච පුෂ්පවර්ෂේණාභිප්‍රවර්ෂතා විතර්දිනිර්යූහතෝරණගවාක්‍ෂහර්ම්‍යකූටාගාරප්‍රාසාදතලේෂු කන්‍යාශතසහස්‍රාණි සර්වාලංකාරභූෂිතාඃ ස්ථිතා අභූවන්. බෝධිසත්ත්වං ප්‍රේක්‍ෂමාණාඃ කුසුමානි ච ක්‍ෂිපන්ති ස්ම. අෂ්ටෞ ච මරුත්කන්‍යාසහස්‍රාණි විගලිතාලංකාරාභරණාලංකෘතානි රත්නභද්‍රංකරේණ ගෘහීතානි මාර්ගං ශෝධයන්ත්‍යෝ බෝධිසත්ත්වස්‍ය පුරතෝ ගච්ඡන්ති ස්ම. දේවනාගයක්‍ෂගන්ධර්වාසුරගරුඩකින්නරමහෝරගාශ්චාර්ධකායිකා ගගනතලාත්පුෂ්පපට්ටදාමාන්‍යභිප්‍රලම්බයන්ති ස්ම. සර්වේ ච ශාක්‍යගණාඃ ශුද්ධෝදනං රාජානං පුරස්කෘත්‍ය බෝධිසත්ත්වස්‍ය පුරතෝ ගච්ඡන්ති ස්ම. අනේනෛවංරූපේණ ව්‍යූහේන බෝධිසත්ත්වෝ ලිපිශාලාමුපනීයතේ ස්ම..

සමනන්තරප්‍රවේශිතශ්ච බෝධිසත්ත්වෝ ලිපිශාලාම්. අථ විශ්වාමිත්‍රෝ නාම දාරකාචාර්යෝ බෝධිසත්ත්වස්‍ය ශ්‍රියං තේජශ්චාසහමානෝ ධරණිතලේ නිවිෂ්ටෝ(අ)ධෝමුඛඃ ප්‍රපතති ස්ම. තං තථා ප්‍රපතිතං දෘෂ්ට්වා ශුභාඞ්ගෝ නාම තුෂිතකායිකෝ දේවපුත්‍රෝ දක්‍ෂිණේන කරතලේන පරිගෘහ්‍යෝත්ථාපයති ස්ම. උත්ථාප්‍ය ච ගගනතලස්ථෝ රාජානං ශුද්ධෝදනං තං ච මහාන්තං ජනකායං ගාථාභිරභ්‍යභාෂත්—

ශාස්ත්‍රාණි යානි ප්‍රචලන්ති මනුෂ්‍යලෝකේ
සංඛ්‍යා ලිපිශ්ච ගණනාපි ච ධාතුතන්ත්‍රම්.
යේ ශිල්පයෝග පෘථු ලෞකික අප්‍රමේයාඃ
තේෂ්වේෂු ශික්‍ෂිතු පුරා බහුකල්පකෝට්‍යඃ..1..

කිං තූ ජනස්‍ය අනුවර්තනතාං කරෝති
ලිපිශාලමාගතු සුශික්‍ෂිතු ශිෂ්‍යණාර්ථම්.
පරිපාචනාර්ථ බහුදාරක අග්‍රයානේ
අන්‍යාංශ්ච සත්ත්වනයුතානමෘතේ විනේතුම්..2..

ලෝකෝත්තරේෂු චතුසත්‍යපථේ විධිඥෝ
හේතුප්‍රතීත්‍යකුශලෝ යථ සංභවන්ති.
යථ චානිරෝධක්‍ෂයු සංස්ථිතු ශීතිභාවඃ
තස්මින්විධිඥ කිමථෝ ලිපිශාස්ත්‍රමාත්‍රේ..3..

නේතස්‍ය ආචරිය උත්තරි වා ත්‍රිලෝකේ
සර්වේෂු දේවමනුජේෂ්වයමේව ජේෂ්ඨඃ.
නාමාපි තේෂ ලිපිනාං න හි විත්ථ යූයං
යත්‍රේෂු ශික්‍ෂිතු පුරා බහුකල්පකෝට්‍යඃ..4..

සෝ චිත්තධාර ජගතාං විවිධා විචිත්‍රා
ඒකක්‍ෂණේන අයු ජානති ශුද්ධසත්ත්වඃ.
අදෘශ්‍යරූපරහිතස්‍ය ගතිං ච වේත්ති
කිං වා පුනෝ(අ)ථ ලිපිනෝ(අ)ක්‍ෂරදෘශ්‍යරූපාම්..5..

ඉත්‍යුක්ත්වා ස දේවපුත්‍රෝ බෝධිසත්ත්වං දිව්‍යෛඃ කුසුමෛරභ්‍යර්ච්‍ය තත්‍රෛවාන්තර්දධේ. තත්‍ර ධාත්‍ර්යශ්ච චේටීවර්ගාශ්ච ස්ථාපිතා අභූවන්. පරිශේෂාඃ ශාක්‍යාඃ ශුද්ධෝදනප්‍රමුඛාඃ ප්‍රක්‍රාමන්තඃ..

අථ බෝධිසත්ත්ව උරගසාරචන්දනමයං ලිපිඵලකමාදාය දිව්‍යාර්ෂසුවර්ණතිරකං සමන්තාන්මණිරත්නප්‍රත්‍යුප්තං විශ්වාමිත්‍රමාචාර්යමේවමාහ-කතමාං මේ භෝ උපාධ්‍යාය ලිපිං ශික්‍ෂාපයසි. බ්‍රාහ්මීඛරෝෂ්ටීපුෂ්කරසාරිං අඞ්ගලිපිං වඞ්ගලිපිං මගධලිපිං මඞ්ගල්‍යලිපිං අඞ්ගුලීයලිපිං ශකාරිලිපිං බ්‍රහ්මවලිලිපිං පාරුෂ්‍යලිපිං ද්‍රාවිඩලිපිං කිරාතලිපිං දාක්‍ෂිණ්‍යලිපිං උග්‍රලිපිං සංඛ්‍යාලිපිං අනුලෝමලිපිං අවමූර්ධලිපිං දරදලිපිං ඛාෂ්‍යලිපිං චීනලිපිං ලූනලිපිං හූණලිපිං මධ්‍යාක්‍ෂරවිස්තරලිපිං පුෂ්පලිපිං දේවලිපිං නාගලිපිං යක්‍ෂලිපිං ගන්ධර්වලිපිං කින්නරලිපිං මහෝරගලිපිං අසුරලිපිං ගරුඩලිපිං මෘගචක්‍රලිපිං වායසරුතලිපිං භෞමදේවලිපිං අන්තරීක්‍ෂදේවලිපිං උත්තරකුරුද්වීපලිපිං අපරගෝඩානීලිපිං පූර්වවිදේහලිපිං උත්ක්‍ෂේපලිපිං නික්‍ෂේපලිපිං වික්‍ෂේපලිපිං ප්‍රක්‍ෂේපලිපිං සාගරලිපිං වජ්‍රලිපිං ලේඛප්‍රතිලේඛලිපිං අනුද්‍රුතලිපිං ශාස්ත්‍රාවර්තාං ගණනාවර්තලිපිං උත්ක්‍ෂේපාවර්තලිපිං නික්‍ෂේපාවර්තලිපිං පාදලිඛිතලිපිං ද්විරුත්තරපදසංධිලිපිං යාවද්දශෝත්තරපදසංධිලිපිං මධ්‍යාහාරිණීලිපිං සර්වරුතසංග්‍රහණීලිපිං විද්‍යානුලෝමාවිමිශ්‍රිතලිපිං ඍෂිතපස්තප්තාං රෝචමානාං ධරණීප්‍රේක්‍ෂිණීලිපිං ගගනප්‍රේක්‍ෂිණීලිපිං සර්වෞෂධිනිෂ්‍යන්දාං සර්වසාරසංග්‍රහණීං සර්වභූතරුතග්‍රහණීම්. ආසාං භෝ උපාධ්‍යාය චතුෂ්ෂෂ්ටීලිපීනාං කතමාං ත්වං ශිෂ්‍යාපයිෂ්‍යසි?

අථ විශ්වාමිත්‍රෝ දාරකාචාර්යෝ විස්මිතඃ ප්‍රහසිතවදනෝ නිහතමානමදදර්ප ඉමාං ගාථාමභාෂත—

ආශ්චර්යං ශුද්ධසත්ත්වස්‍ය ලෝකේ ලෝකානුවර්තිනෝ.
ශික්‍ෂිතඃ සර්වශාස්ත්‍රේෂු ලිපිශාලාමුපාගතඃ..6..

යේෂාමහං නාමධේයං ලිපීනාං න ප්‍රජානමි.
තත්‍රෛෂ ශික්‍ෂිතඃ සන්තෝ ලිපිශාලාමුපාගතඃ..7..

වක්ත්‍රං චාස්‍ය න පශ්‍යාමි මූර්ධානං තස්‍ය නෛව ච.
ශිෂ්‍යයිෂ්‍යේ කථං හ්‍යේනං ලිපිප්‍රඥාය පාරගම්..8..

දේවදේවෝ හ්‍යතිදේවඃ සර්වදේවෝත්තමෝ විභුඃ.
අසමශ්ච විශිෂ්ටශ්ච ලෝකේෂ්වප්‍රතිපුද්ගලඃ..9..

අස්‍යෛව ත්වනුභාවේන ප්‍රඥෝපායේ විශේෂතඃ.
ශික්‍ෂිතං ශිෂ්‍යයිෂ්‍යාමි සර්වලෝකපරායණම්..10..

ඉති හි භික්‍ෂවෝ දශ දාරකසහස්‍රාණි බෝධිසත්ත්වේන සාර්ධං ලිපිං ශිෂ්‍යන්තේ ස්ම. තත්‍ර බෝධිසත්ත්වාධිස්ථානේන තේෂාං දාරකාණාං මාතෘකාං වාචයතාං යදා අකාරං පරිකීර්තයන්ති ස්ම, තදා අනිත්‍යඃ සර්වසංස්කාරශබ්දෝ නිශ්චරති ස්ම. ආකාරේ පරිකීර්ත්‍යමානේ ආත්මපරහිතශබ්දෝ නිශ්චරති ස්ම. ඉකාරේ ඉන්ද්‍රියවෛකල්‍යශබ්දඃ. ඊකාරේ ඊතිබහුලං ජගදිති. උකාරේ උපද්‍රවබහුලං ජගදිති. ඌකාරේ ඌනසත්ත්වං ජගදිති. ඒකාරේ ඒෂණාසමුත්ථානදෝෂශබ්දඃ. ඓකාරේ ඓර්යාපථඃ ශ්‍රේයානිති. ඕකාරේ ඕඝෝත්තරශබ්දඃ. ඖකාරේ ඖපපාදුකශබ්දඃ. අංකාරේ අමෝඝෝත්පත්තිශබ්දඃ. අඃකාරේ අස්තංගමනශබ්දෝ නිශ්චරති ස්ම. කකාරේ කර්මවිපාකාවතාරශබ්දඃ. ඛකාරේ ඛසමසර්වධර්මශබ්දඃ. ගකාරේ ගම්භීරධර්මප්‍රතීත්‍යසමුත්පාදාවතාරශබ්දඃ. ඝකාරේ ඝනපටලාවිද්‍යාමෝහාන්ධකාරවිධමනශබ්දඃ. ඞකාරේ(අ)ඞ්ගවිශුද්ධිශබ්දඃ. චකාරේ චතුරාර්යසත්‍යශබ්දඃ. ඡකාරේ ඡන්දරාගප්‍රහාණශබ්දඃ. ජකාරේ ජරාමරණසමතික්‍රමණශබ්දඃ. ඣකාරේ ඣෂධ්වජබලනිග්‍රහණශබ්දඃ. ඤකාරේ ඥාපනශබ්දඃ. ටකාරේ පටෝපච්ඡේදනශබ්දඃ. ඨකාරේ ඨපනීයප්‍රශ්නශබ්දඃ. ඩකාරේ ඩමරමාරනිග්‍රහණශබ්දඃ. ඪකාරේ මීඪවිෂයා ඉති. ණකාරේ රේණුක්ලේශා ඉති. තකාරේ තථතාසංභේදශබ්දඃ. ථකාරේ ථාමබලවේගවෛශාරද්‍යශබ්දඃ. දකාරේ දානදමසංයමසෞරභ්‍යශබ්දඃ. ධකාරේ ධනමාර්යාණාං සප්තවිධමිති. නකාරේ නාමරූපපරිඥාශබ්දඃ. පකාරේ පරමාර්ථශබ්දඃ. ඵකාරේ ඵලප්‍රාප්තිසාක්‍ෂාත්ක්‍රියාශබ්දඃ. බකාරේ බන්ධනමෝක්‍ෂශබ්දඃ. භකාරේ භවවිභවශබ්දඃ. මකාරේ මදමානෝපශමනශබ්දඃ. යකාරේ යථාවද්ධර්මප්‍රතිවේධශබ්දඃ. රකාරේ රත්‍යරතිපරමාර්ථරතිශබ්දඃ. ලකාරේ ලතාඡේදනශබ්දඃ. වකාරේ වරයානශබ්දඃ. ශකාරේ ශමථවිපශ්‍යනාශබ්දඃ. ෂකාරේ ෂඩායතනනිග්‍රහණාභිඥඥානාවාප්තිශබ්දඃ. සකාරේ සර්වඥඥානාභිසංබෝධනශබ්දඃ. හකාරේ හතක්ලේශවිරාගශබ්දඃ. ක්‍ෂකාරේ පරිකීර්ත්‍යමානේ ක්‍ෂණපර්යන්තාභිලාප්‍යසර්වධර්මශබ්දෝ නිශ්චරති ස්ම..

ඉති හි භික්‍ෂවස්තේෂාං දාරකාණාං මාතෘකාං වාචයතාං බෝධිසත්ත්වානුභාවේනෛව ප්‍රමුඛාන්‍යසංඛ්‍යේයානි ධර්මමුඛශතසහස්‍රාණි නිශ්චරන්ති ස්ම..

තදානුපූර්වේණ බෝධිසත්ත්වේන ලිපිශාලාස්ථිතේන ද්වාත්‍රිංශද්දාරකසහස්‍රාණි පරිපාචිතාන්‍යභූවන්. අනුත්තරායාං සම්‍යක්සංබෝධෞ චිත්තාන්‍යුත්පාදිතානි ද්වාත්‍රිංශද්දාරිකාසහස්‍රාණි. අයං හේතුරයං ප්‍රත්‍යයෝ යච්ඡික්‍ෂිතෝ(අ)පි බෝධිසත්ත්වෝ ලිපිශාලාමුපාගච්ඡති ස්ම..

.. ඉති ශ්‍රීලලිතවිස්තරේ ලිපිශාලාසංදර්ශනපරිවර්තෝ නාම දශමෝ(අ)ධ්‍යායඃ..