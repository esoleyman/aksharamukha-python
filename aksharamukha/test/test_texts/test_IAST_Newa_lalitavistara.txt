𑐮𑐮𑐶𑐟𑐰𑐶𑐳𑑂𑐟𑐬𑑅

𑐣𑐩𑑅 𑐳𑐬𑑂𑐰𑐧𑐸𑐡𑑂𑐢𑐧𑑀𑐢𑐶𑐳𑐟𑑂𑐟𑑂𑐰𑐾𑐨𑑂𑐫𑑅𑑋

𑑌 𑑉 𑐣𑐩𑑀 𑐡𑐱𑐡𑐶𑐐𑐣𑐣𑑂𑐟𑐵𑐥𑐬𑑂𑐫𑐣𑑂𑐟𑐮𑑀𑐎𑐢𑐵𑐟𑐸𑐥𑑂𑐬𑐟𑐶𑐲𑑂𑐛𑐶𑐟𑐳𑐬𑑂𑐰𑐧𑐸𑐡𑑂𑐢𑐧𑑀𑐢𑐶𑐳𑐟𑑂𑐟𑑂𑐰𑐵𑐬𑑂𑐫𑐱𑑂𑐬𑐵𑐰𑐎𑐥𑑂𑐬𑐟𑑂𑐫𑐾𑐎𑐧𑐸𑐡𑑂𑐢𑐾𑐨𑑂𑐫𑑀𑑇𑐟𑐷𑐟𑐵𑐣𑐵𑐐𑐟𑐥𑑂𑐬𑐟𑑂𑐫𑐸𑐟𑑂𑐥𑐣𑑂𑐣𑐾𑐨𑑂𑐫𑑅𑑌

𑑑𑑐 𑐮𑐶𑐥𑐶𑐱𑐵𑐮𑐵𑐳𑑄𑐡𑐬𑑂𑐱𑐣𑐥𑐬𑐶𑐰𑐬𑑂𑐟𑑀 𑐡𑐱𑐩𑑅𑑋

𑐂𑐟𑐶 𑐴𑐶 𑐨𑐶𑐎𑑂𑐲𑐰𑑅 𑐳𑑄𑐰𑐺𑐡𑑂𑐢𑑅 𑐎𑐸𑐩𑐵𑐬𑑅𑑋 𑐟𑐡𑐵 𑐩𑐵𑐒𑑂𑐐𑐮𑑂𑐫𑐱𑐟𑐳𑐴𑐳𑑂𑐬𑐿𑑅 𑐮𑐶𑐥𑐶𑐱𑐵𑐮𑐵𑐩𑐸𑐥𑐣𑐷𑐫𑐟𑐾 𑐳𑑂𑐩 𑐡𑐱𑐨𑐶𑐬𑑂𑐡𑐵𑐬𑐎𑐳𑐴𑐳𑑂𑐬𑐿𑑅 𑐥𑐬𑐶𑐰𑐺𑐟𑑅 𑐥𑐸𑐬𑐳𑑂𑐎𑐺𑐟𑑅, 𑐡𑐱𑐨𑐶𑐱𑑂𑐔 𑐬𑐠𑐳𑐴𑐳𑑂𑐬𑐿𑑅 𑐏𑐵𑐡𑐣𑐷𑐫𑐨𑑀𑐖𑐣𑐷𑐫𑐳𑑂𑐰𑐵𑐡𑐣𑐷𑐫𑐥𑐬𑐶𑐥𑐹𑐬𑑂𑐞𑐿𑐬𑑂𑐴𑐶𑐬𑐞𑑂𑐫𑐳𑐸𑐰𑐬𑑂𑐞𑐥𑐬𑐶𑐥𑐹𑐬𑑂𑐞𑐿𑐱𑑂𑐔𑑋 𑐫𑐾𑐣 𑐎𑐥𑐶𑐮𑐰𑐳𑑂𑐟𑐸𑐣𑐶 𑐩𑐴𑐵𑐣𑐐𑐬𑐾 𑐰𑐷𑐠𑐶𑐔𑐟𑑂𑐰𑐬𑐬𑐠𑑂𑐫𑐵𑐣𑑂𑐟𑐬𑐵𑐥𑐞𑐩𑐸𑐏𑐾𑐲𑑂𑐰𑐨𑑂𑐫𑐰𑐎𑐷𑐬𑑂𑐫𑐟𑐾 𑐳𑑂𑐩 𑐀𑐨𑐶𑐰𑐶𑐱𑑂𑐬𑐵𑐩𑑂𑐫𑐣𑑂𑐟𑐾𑑋 𑐀𑐲𑑂𑐚𑐵𑐨𑐶𑐱𑑂𑐔 𑐟𑐹𑐬𑑂𑐫𑐱𑐟𑐳𑐴𑐳𑑂𑐬𑐿𑑅 𑐥𑑂𑐬𑐑𑐸𑐲𑑂𑐫𑐩𑐵𑐞𑐿𑐬𑑂𑐩𑐴𑐟𑐵 𑐔 𑐥𑐸𑐲𑑂𑐥𑐰𑐬𑑂𑐲𑐾𑐞𑐵𑐨𑐶𑐥𑑂𑐬𑐰𑐬𑑂𑐲𑐟𑐵 𑐰𑐶𑐟𑐬𑑂𑐡𑐶𑐣𑐶𑐬𑑂𑐫𑐹𑐴𑐟𑑀𑐬𑐞𑐐𑐰𑐵𑐎𑑂𑐲𑐴𑐬𑑂𑐩𑑂𑐫𑐎𑐹𑐚𑐵𑐐𑐵𑐬𑐥𑑂𑐬𑐵𑐳𑐵𑐡𑐟𑐮𑐾𑐲𑐸 𑐎𑐣𑑂𑐫𑐵𑐱𑐟𑐳𑐴𑐳𑑂𑐬𑐵𑐞𑐶 𑐳𑐬𑑂𑐰𑐵𑐮𑑄𑐎𑐵𑐬𑐨𑐹𑐲𑐶𑐟𑐵𑑅 𑐳𑑂𑐠𑐶𑐟𑐵 𑐀𑐨𑐹𑐰𑐣𑑂𑑋 𑐧𑑀𑐢𑐶𑐳𑐟𑑂𑐟𑑂𑐰𑑄 𑐥𑑂𑐬𑐾𑐎𑑂𑐲𑐩𑐵𑐞𑐵𑑅 𑐎𑐸𑐳𑐸𑐩𑐵𑐣𑐶 𑐔 𑐎𑑂𑐲𑐶𑐥𑐣𑑂𑐟𑐶 𑐳𑑂𑐩𑑋 𑐀𑐲𑑂𑐚𑑁 𑐔 𑐩𑐬𑐸𑐟𑑂𑐎𑐣𑑂𑐫𑐵𑐳𑐴𑐳𑑂𑐬𑐵𑐞𑐶 𑐰𑐶𑐐𑐮𑐶𑐟𑐵𑐮𑑄𑐎𑐵𑐬𑐵𑐨𑐬𑐞𑐵𑐮𑑄𑐎𑐺𑐟𑐵𑐣𑐶 𑐬𑐟𑑂𑐣𑐨𑐡𑑂𑐬𑑄𑐎𑐬𑐾𑐞 𑐐𑐺𑐴𑐷𑐟𑐵𑐣𑐶 𑐩𑐵𑐬𑑂𑐐𑑄 𑐱𑑀𑐢𑐫𑐣𑑂𑐟𑑂𑐫𑑀 𑐧𑑀𑐢𑐶𑐳𑐟𑑂𑐟𑑂𑐰𑐳𑑂𑐫 𑐥𑐸𑐬𑐟𑑀 𑐐𑐔𑑂𑐕𑐣𑑂𑐟𑐶 𑐳𑑂𑐩𑑋 𑐡𑐾𑐰𑐣𑐵𑐐𑐫𑐎𑑂𑐲𑐐𑐣𑑂𑐢𑐬𑑂𑐰𑐵𑐳𑐸𑐬𑐐𑐬𑐸𑐜𑐎𑐶𑐣𑑂𑐣𑐬𑐩𑐴𑑀𑐬𑐐𑐵𑐱𑑂𑐔𑐵𑐬𑑂𑐢𑐎𑐵𑐫𑐶𑐎𑐵 𑐐𑐐𑐣𑐟𑐮𑐵𑐟𑑂𑐥𑐸𑐲𑑂𑐥𑐥𑐚𑑂𑐚𑐡𑐵𑐩𑐵𑐣𑑂𑐫𑐨𑐶𑐥𑑂𑐬𑐮𑐩𑑂𑐧𑐫𑐣𑑂𑐟𑐶 𑐳𑑂𑐩𑑋 𑐳𑐬𑑂𑐰𑐾 𑐔 𑐱𑐵𑐎𑑂𑐫𑐐𑐞𑐵𑑅 𑐱𑐸𑐡𑑂𑐢𑑀𑐡𑐣𑑄 𑐬𑐵𑐖𑐵𑐣𑑄 𑐥𑐸𑐬𑐳𑑂𑐎𑐺𑐟𑑂𑐫 𑐧𑑀𑐢𑐶𑐳𑐟𑑂𑐟𑑂𑐰𑐳𑑂𑐫 𑐥𑐸𑐬𑐟𑑀 𑐐𑐔𑑂𑐕𑐣𑑂𑐟𑐶 𑐳𑑂𑐩𑑋 𑐀𑐣𑐾𑐣𑐿𑐰𑑄𑐬𑐹𑐥𑐾𑐞 𑐰𑑂𑐫𑐹𑐴𑐾𑐣 𑐧𑑀𑐢𑐶𑐳𑐟𑑂𑐟𑑂𑐰𑑀 𑐮𑐶𑐥𑐶𑐱𑐵𑐮𑐵𑐩𑐸𑐥𑐣𑐷𑐫𑐟𑐾 𑐳𑑂𑐩𑑌

𑐳𑐩𑐣𑐣𑑂𑐟𑐬𑐥𑑂𑐬𑐰𑐾𑐱𑐶𑐟𑐱𑑂𑐔 𑐧𑑀𑐢𑐶𑐳𑐟𑑂𑐟𑑂𑐰𑑀 𑐮𑐶𑐥𑐶𑐱𑐵𑐮𑐵𑐩𑑂𑑋 𑐀𑐠 𑐰𑐶𑐱𑑂𑐰𑐵𑐩𑐶𑐟𑑂𑐬𑑀 𑐣𑐵𑐩 𑐡𑐵𑐬𑐎𑐵𑐔𑐵𑐬𑑂𑐫𑑀 𑐧𑑀𑐢𑐶𑐳𑐟𑑂𑐟𑑂𑐰𑐳𑑂𑐫 𑐱𑑂𑐬𑐶𑐫𑑄 𑐟𑐾𑐖𑐱𑑂𑐔𑐵𑐳𑐴𑐩𑐵𑐣𑑀 𑐢𑐬𑐞𑐶𑐟𑐮𑐾 𑐣𑐶𑐰𑐶𑐲𑑂𑐚𑑀𑑇𑐢𑑀𑐩𑐸𑐏𑑅 𑐥𑑂𑐬𑐥𑐟𑐟𑐶 𑐳𑑂𑐩𑑋 𑐟𑑄 𑐟𑐠𑐵 𑐥𑑂𑐬𑐥𑐟𑐶𑐟𑑄 𑐡𑐺𑐲𑑂𑐚𑑂𑐰𑐵 𑐱𑐸𑐨𑐵𑐒𑑂𑐐𑑀 𑐣𑐵𑐩 𑐟𑐸𑐲𑐶𑐟𑐎𑐵𑐫𑐶𑐎𑑀 𑐡𑐾𑐰𑐥𑐸𑐟𑑂𑐬𑑀 𑐡𑐎𑑂𑐲𑐶𑐞𑐾𑐣 𑐎𑐬𑐟𑐮𑐾𑐣 𑐥𑐬𑐶𑐐𑐺𑐴𑑂𑐫𑑀𑐟𑑂𑐠𑐵𑐥𑐫𑐟𑐶 𑐳𑑂𑐩𑑋 𑐄𑐟𑑂𑐠𑐵𑐥𑑂𑐫 𑐔 𑐐𑐐𑐣𑐟𑐮𑐳𑑂𑐠𑑀 𑐬𑐵𑐖𑐵𑐣𑑄 𑐱𑐸𑐡𑑂𑐢𑑀𑐡𑐣𑑄 𑐟𑑄 𑐔 𑐩𑐴𑐵𑐣𑑂𑐟𑑄 𑐖𑐣𑐎𑐵𑐫𑑄 𑐐𑐵𑐠𑐵𑐨𑐶𑐬𑐨𑑂𑐫𑐨𑐵𑐲𑐟𑑂—

𑐱𑐵𑐳𑑂𑐟𑑂𑐬𑐵𑐞𑐶 𑐫𑐵𑐣𑐶 𑐥𑑂𑐬𑐔𑐮𑐣𑑂𑐟𑐶 𑐩𑐣𑐸𑐲𑑂𑐫𑐮𑑀𑐎𑐾
𑐳𑑄𑐏𑑂𑐫𑐵 𑐮𑐶𑐥𑐶𑐱𑑂𑐔 𑐐𑐞𑐣𑐵𑐥𑐶 𑐔 𑐢𑐵𑐟𑐸𑐟𑐣𑑂𑐟𑑂𑐬𑐩𑑂𑑋
𑐫𑐾 𑐱𑐶𑐮𑑂𑐥𑐫𑑀𑐐 𑐥𑐺𑐠𑐸 𑐮𑑁𑐎𑐶𑐎 𑐀𑐥𑑂𑐬𑐩𑐾𑐫𑐵𑑅
𑐟𑐾𑐲𑑂𑐰𑐾𑐲𑐸 𑐱𑐶𑐎𑑂𑐲𑐶𑐟𑐸 𑐥𑐸𑐬𑐵 𑐧𑐴𑐸𑐎𑐮𑑂𑐥𑐎𑑀𑐚𑑂𑐫𑑅𑑌𑑑𑑌

𑐎𑐶𑑄 𑐟𑐹 𑐖𑐣𑐳𑑂𑐫 𑐀𑐣𑐸𑐰𑐬𑑂𑐟𑐣𑐟𑐵𑑄 𑐎𑐬𑑀𑐟𑐶
𑐮𑐶𑐥𑐶𑐱𑐵𑐮𑐩𑐵𑐐𑐟𑐸 𑐳𑐸𑐱𑐶𑐎𑑂𑐲𑐶𑐟𑐸 𑐱𑐶𑐲𑑂𑐫𑐞𑐵𑐬𑑂𑐠𑐩𑑂𑑋
𑐥𑐬𑐶𑐥𑐵𑐔𑐣𑐵𑐬𑑂𑐠 𑐧𑐴𑐸𑐡𑐵𑐬𑐎 𑐀𑐐𑑂𑐬𑐫𑐵𑐣𑐾
𑐀𑐣𑑂𑐫𑐵𑑄𑐱𑑂𑐔 𑐳𑐟𑑂𑐟𑑂𑐰𑐣𑐫𑐸𑐟𑐵𑐣𑐩𑐺𑐟𑐾 𑐰𑐶𑐣𑐾𑐟𑐸𑐩𑑂𑑌𑑒𑑌

𑐮𑑀𑐎𑑀𑐟𑑂𑐟𑐬𑐾𑐲𑐸 𑐔𑐟𑐸𑐳𑐟𑑂𑐫𑐥𑐠𑐾 𑐰𑐶𑐢𑐶𑐖𑑂𑐘𑑀
𑐴𑐾𑐟𑐸𑐥𑑂𑐬𑐟𑐷𑐟𑑂𑐫𑐎𑐸𑐱𑐮𑑀 𑐫𑐠 𑐳𑑄𑐨𑐰𑐣𑑂𑐟𑐶𑑋
𑐫𑐠 𑐔𑐵𑐣𑐶𑐬𑑀𑐢𑐎𑑂𑐲𑐫𑐸 𑐳𑑄𑐳𑑂𑐠𑐶𑐟𑐸 𑐱𑐷𑐟𑐶𑐨𑐵𑐰𑑅
𑐟𑐳𑑂𑐩𑐶𑐣𑑂𑐰𑐶𑐢𑐶𑐖𑑂𑐘 𑐎𑐶𑐩𑐠𑑀 𑐮𑐶𑐥𑐶𑐱𑐵𑐳𑑂𑐟𑑂𑐬𑐩𑐵𑐟𑑂𑐬𑐾𑑌𑑓𑑌

𑐣𑐾𑐟𑐳𑑂𑐫 𑐁𑐔𑐬𑐶𑐫 𑐄𑐟𑑂𑐟𑐬𑐶 𑐰𑐵 𑐟𑑂𑐬𑐶𑐮𑑀𑐎𑐾
𑐳𑐬𑑂𑐰𑐾𑐲𑐸 𑐡𑐾𑐰𑐩𑐣𑐸𑐖𑐾𑐲𑑂𑐰𑐫𑐩𑐾𑐰 𑐖𑐾𑐲𑑂𑐛𑑅𑑋
𑐣𑐵𑐩𑐵𑐥𑐶 𑐟𑐾𑐲 𑐮𑐶𑐥𑐶𑐣𑐵𑑄 𑐣 𑐴𑐶 𑐰𑐶𑐟𑑂𑐠 𑐫𑐹𑐫𑑄
𑐫𑐟𑑂𑐬𑐾𑐲𑐸 𑐱𑐶𑐎𑑂𑐲𑐶𑐟𑐸 𑐥𑐸𑐬𑐵 𑐧𑐴𑐸𑐎𑐮𑑂𑐥𑐎𑑀𑐚𑑂𑐫𑑅𑑌𑑔𑑌

𑐳𑑀 𑐔𑐶𑐟𑑂𑐟𑐢𑐵𑐬 𑐖𑐐𑐟𑐵𑑄 𑐰𑐶𑐰𑐶𑐢𑐵 𑐰𑐶𑐔𑐶𑐟𑑂𑐬𑐵
𑐊𑐎𑐎𑑂𑐲𑐞𑐾𑐣 𑐀𑐫𑐸 𑐖𑐵𑐣𑐟𑐶 𑐱𑐸𑐡𑑂𑐢𑐳𑐟𑑂𑐟𑑂𑐰𑑅𑑋
𑐀𑐡𑐺𑐱𑑂𑐫𑐬𑐹𑐥𑐬𑐴𑐶𑐟𑐳𑑂𑐫 𑐐𑐟𑐶𑑄 𑐔 𑐰𑐾𑐟𑑂𑐟𑐶
𑐎𑐶𑑄 𑐰𑐵 𑐥𑐸𑐣𑑀𑑇𑐠 𑐮𑐶𑐥𑐶𑐣𑑀𑑇𑐎𑑂𑐲𑐬𑐡𑐺𑐱𑑂𑐫𑐬𑐹𑐥𑐵𑐩𑑂𑑌𑑕𑑌

𑐂𑐟𑑂𑐫𑐸𑐎𑑂𑐟𑑂𑐰𑐵 𑐳 𑐡𑐾𑐰𑐥𑐸𑐟𑑂𑐬𑑀 𑐧𑑀𑐢𑐶𑐳𑐟𑑂𑐟𑑂𑐰𑑄 𑐡𑐶𑐰𑑂𑐫𑐿𑑅 𑐎𑐸𑐳𑐸𑐩𑐿𑐬𑐨𑑂𑐫𑐬𑑂𑐔𑑂𑐫 𑐟𑐟𑑂𑐬𑐿𑐰𑐵𑐣𑑂𑐟𑐬𑑂𑐡𑐢𑐾𑑋 𑐟𑐟𑑂𑐬 𑐢𑐵𑐟𑑂𑐬𑑂𑐫𑐱𑑂𑐔 𑐔𑐾𑐚𑐷𑐰𑐬𑑂𑐐𑐵𑐱𑑂𑐔 𑐳𑑂𑐠𑐵𑐥𑐶𑐟𑐵 𑐀𑐨𑐹𑐰𑐣𑑂𑑋 𑐥𑐬𑐶𑐱𑐾𑐲𑐵𑑅 𑐱𑐵𑐎𑑂𑐫𑐵𑑅 𑐱𑐸𑐡𑑂𑐢𑑀𑐡𑐣𑐥𑑂𑐬𑐩𑐸𑐏𑐵𑑅 𑐥𑑂𑐬𑐎𑑂𑐬𑐵𑐩𑐣𑑂𑐟𑑅𑑌

𑐀𑐠 𑐧𑑀𑐢𑐶𑐳𑐟𑑂𑐟𑑂𑐰 𑐄𑐬𑐐𑐳𑐵𑐬𑐔𑐣𑑂𑐡𑐣𑐩𑐫𑑄 𑐮𑐶𑐥𑐶𑐦𑐮𑐎𑐩𑐵𑐡𑐵𑐫 𑐡𑐶𑐰𑑂𑐫𑐵𑐬𑑂𑐲𑐳𑐸𑐰𑐬𑑂𑐞𑐟𑐶𑐬𑐎𑑄 𑐳𑐩𑐣𑑂𑐟𑐵𑐣𑑂𑐩𑐞𑐶𑐬𑐟𑑂𑐣𑐥𑑂𑐬𑐟𑑂𑐫𑐸𑐥𑑂𑐟𑑄 𑐰𑐶𑐱𑑂𑐰𑐵𑐩𑐶𑐟𑑂𑐬𑐩𑐵𑐔𑐵𑐬𑑂𑐫𑐩𑐾𑐰𑐩𑐵𑐴-𑐎𑐟𑐩𑐵𑑄 𑐩𑐾 𑐨𑑀 𑐄𑐥𑐵𑐢𑑂𑐫𑐵𑐫 𑐮𑐶𑐥𑐶𑑄 𑐱𑐶𑐎𑑂𑐲𑐵𑐥𑐫𑐳𑐶𑑋 𑐧𑑂𑐬𑐵𑐴𑑂𑐩𑐷𑐏𑐬𑑀𑐲𑑂𑐚𑐷𑐥𑐸𑐲𑑂𑐎𑐬𑐳𑐵𑐬𑐶𑑄 𑐀𑐒𑑂𑐐𑐮𑐶𑐥𑐶𑑄 𑐰𑐒𑑂𑐐𑐮𑐶𑐥𑐶𑑄 𑐩𑐐𑐢𑐮𑐶𑐥𑐶𑑄 𑐩𑐒𑑂𑐐𑐮𑑂𑐫𑐮𑐶𑐥𑐶𑑄 𑐀𑐒𑑂𑐐𑐸𑐮𑐷𑐫𑐮𑐶𑐥𑐶𑑄 𑐱𑐎𑐵𑐬𑐶𑐮𑐶𑐥𑐶𑑄 𑐧𑑂𑐬𑐴𑑂𑐩𑐰𑐮𑐶𑐮𑐶𑐥𑐶𑑄 𑐥𑐵𑐬𑐸𑐲𑑂𑐫𑐮𑐶𑐥𑐶𑑄 𑐡𑑂𑐬𑐵𑐰𑐶𑐜𑐮𑐶𑐥𑐶𑑄 𑐎𑐶𑐬𑐵𑐟𑐮𑐶𑐥𑐶𑑄 𑐡𑐵𑐎𑑂𑐲𑐶𑐞𑑂𑐫𑐮𑐶𑐥𑐶𑑄 𑐄𑐐𑑂𑐬𑐮𑐶𑐥𑐶𑑄 𑐳𑑄𑐏𑑂𑐫𑐵𑐮𑐶𑐥𑐶𑑄 𑐀𑐣𑐸𑐮𑑀𑐩𑐮𑐶𑐥𑐶𑑄 𑐀𑐰𑐩𑐹𑐬𑑂𑐢𑐮𑐶𑐥𑐶𑑄 𑐡𑐬𑐡𑐮𑐶𑐥𑐶𑑄 𑐏𑐵𑐲𑑂𑐫𑐮𑐶𑐥𑐶𑑄 𑐔𑐷𑐣𑐮𑐶𑐥𑐶𑑄 𑐮𑐹𑐣𑐮𑐶𑐥𑐶𑑄 𑐴𑐹𑐞𑐮𑐶𑐥𑐶𑑄 𑐩𑐢𑑂𑐫𑐵𑐎𑑂𑐲𑐬𑐰𑐶𑐳𑑂𑐟𑐬𑐮𑐶𑐥𑐶𑑄 𑐥𑐸𑐲𑑂𑐥𑐮𑐶𑐥𑐶𑑄 𑐡𑐾𑐰𑐮𑐶𑐥𑐶𑑄 𑐣𑐵𑐐𑐮𑐶𑐥𑐶𑑄 𑐫𑐎𑑂𑐲𑐮𑐶𑐥𑐶𑑄 𑐐𑐣𑑂𑐢𑐬𑑂𑐰𑐮𑐶𑐥𑐶𑑄 𑐎𑐶𑐣𑑂𑐣𑐬𑐮𑐶𑐥𑐶𑑄 𑐩𑐴𑑀𑐬𑐐𑐮𑐶𑐥𑐶𑑄 𑐀𑐳𑐸𑐬𑐮𑐶𑐥𑐶𑑄 𑐐𑐬𑐸𑐜𑐮𑐶𑐥𑐶𑑄 𑐩𑐺𑐐𑐔𑐎𑑂𑐬𑐮𑐶𑐥𑐶𑑄 𑐰𑐵𑐫𑐳𑐬𑐸𑐟𑐮𑐶𑐥𑐶𑑄 𑐨𑑁𑐩𑐡𑐾𑐰𑐮𑐶𑐥𑐶𑑄 𑐀𑐣𑑂𑐟𑐬𑐷𑐎𑑂𑐲𑐡𑐾𑐰𑐮𑐶𑐥𑐶𑑄 𑐄𑐟𑑂𑐟𑐬𑐎𑐸𑐬𑐸𑐡𑑂𑐰𑐷𑐥𑐮𑐶𑐥𑐶𑑄 𑐀𑐥𑐬𑐐𑑀𑐜𑐵𑐣𑐷𑐮𑐶𑐥𑐶𑑄 𑐥𑐹𑐬𑑂𑐰𑐰𑐶𑐡𑐾𑐴𑐮𑐶𑐥𑐶𑑄 𑐄𑐟𑑂𑐎𑑂𑐲𑐾𑐥𑐮𑐶𑐥𑐶𑑄 𑐣𑐶𑐎𑑂𑐲𑐾𑐥𑐮𑐶𑐥𑐶𑑄 𑐰𑐶𑐎𑑂𑐲𑐾𑐥𑐮𑐶𑐥𑐶𑑄 𑐥𑑂𑐬𑐎𑑂𑐲𑐾𑐥𑐮𑐶𑐥𑐶𑑄 𑐳𑐵𑐐𑐬𑐮𑐶𑐥𑐶𑑄 𑐰𑐖𑑂𑐬𑐮𑐶𑐥𑐶𑑄 𑐮𑐾𑐏𑐥𑑂𑐬𑐟𑐶𑐮𑐾𑐏𑐮𑐶𑐥𑐶𑑄 𑐀𑐣𑐸𑐡𑑂𑐬𑐸𑐟𑐮𑐶𑐥𑐶𑑄 𑐱𑐵𑐳𑑂𑐟𑑂𑐬𑐵𑐰𑐬𑑂𑐟𑐵𑑄 𑐐𑐞𑐣𑐵𑐰𑐬𑑂𑐟𑐮𑐶𑐥𑐶𑑄 𑐄𑐟𑑂𑐎𑑂𑐲𑐾𑐥𑐵𑐰𑐬𑑂𑐟𑐮𑐶𑐥𑐶𑑄 𑐣𑐶𑐎𑑂𑐲𑐾𑐥𑐵𑐰𑐬𑑂𑐟𑐮𑐶𑐥𑐶𑑄 𑐥𑐵𑐡𑐮𑐶𑐏𑐶𑐟𑐮𑐶𑐥𑐶𑑄 𑐡𑑂𑐰𑐶𑐬𑐸𑐟𑑂𑐟𑐬𑐥𑐡𑐳𑑄𑐢𑐶𑐮𑐶𑐥𑐶𑑄 𑐫𑐵𑐰𑐡𑑂𑐡𑐱𑑀𑐟𑑂𑐟𑐬𑐥𑐡𑐳𑑄𑐢𑐶𑐮𑐶𑐥𑐶𑑄 𑐩𑐢𑑂𑐫𑐵𑐴𑐵𑐬𑐶𑐞𑐷𑐮𑐶𑐥𑐶𑑄 𑐳𑐬𑑂𑐰𑐬𑐸𑐟𑐳𑑄𑐐𑑂𑐬𑐴𑐞𑐷𑐮𑐶𑐥𑐶𑑄 𑐰𑐶𑐡𑑂𑐫𑐵𑐣𑐸𑐮𑑀𑐩𑐵𑐰𑐶𑐩𑐶𑐱𑑂𑐬𑐶𑐟𑐮𑐶𑐥𑐶𑑄 𑐆𑐲𑐶𑐟𑐥𑐳𑑂𑐟𑐥𑑂𑐟𑐵𑑄 𑐬𑑀𑐔𑐩𑐵𑐣𑐵𑑄 𑐢𑐬𑐞𑐷𑐥𑑂𑐬𑐾𑐎𑑂𑐲𑐶𑐞𑐷𑐮𑐶𑐥𑐶𑑄 𑐐𑐐𑐣𑐥𑑂𑐬𑐾𑐎𑑂𑐲𑐶𑐞𑐷𑐮𑐶𑐥𑐶𑑄 𑐳𑐬𑑂𑐰𑑁𑐲𑐢𑐶𑐣𑐶𑐲𑑂𑐫𑐣𑑂𑐡𑐵𑑄 𑐳𑐬𑑂𑐰𑐳𑐵𑐬𑐳𑑄𑐐𑑂𑐬𑐴𑐞𑐷𑑄 𑐳𑐬𑑂𑐰𑐨𑐹𑐟𑐬𑐸𑐟𑐐𑑂𑐬𑐴𑐞𑐷𑐩𑑂𑑋 𑐁𑐳𑐵𑑄 𑐨𑑀 𑐄𑐥𑐵𑐢𑑂𑐫𑐵𑐫 𑐔𑐟𑐸𑐲𑑂𑐲𑐲𑑂𑐚𑐷𑐮𑐶𑐥𑐷𑐣𑐵𑑄 𑐎𑐟𑐩𑐵𑑄 𑐟𑑂𑐰𑑄 𑐱𑐶𑐲𑑂𑐫𑐵𑐥𑐫𑐶𑐲𑑂𑐫𑐳𑐶?

𑐀𑐠 𑐰𑐶𑐱𑑂𑐰𑐵𑐩𑐶𑐟𑑂𑐬𑑀 𑐡𑐵𑐬𑐎𑐵𑐔𑐵𑐬𑑂𑐫𑑀 𑐰𑐶𑐳𑑂𑐩𑐶𑐟𑑅 𑐥𑑂𑐬𑐴𑐳𑐶𑐟𑐰𑐡𑐣𑑀 𑐣𑐶𑐴𑐟𑐩𑐵𑐣𑐩𑐡𑐡𑐬𑑂𑐥 𑐂𑐩𑐵𑑄 𑐐𑐵𑐠𑐵𑐩𑐨𑐵𑐲𑐟—

𑐁𑐱𑑂𑐔𑐬𑑂𑐫𑑄 𑐱𑐸𑐡𑑂𑐢𑐳𑐟𑑂𑐟𑑂𑐰𑐳𑑂𑐫 𑐮𑑀𑐎𑐾 𑐮𑑀𑐎𑐵𑐣𑐸𑐰𑐬𑑂𑐟𑐶𑐣𑑀𑑋
𑐱𑐶𑐎𑑂𑐲𑐶𑐟𑑅 𑐳𑐬𑑂𑐰𑐱𑐵𑐳𑑂𑐟𑑂𑐬𑐾𑐲𑐸 𑐮𑐶𑐥𑐶𑐱𑐵𑐮𑐵𑐩𑐸𑐥𑐵𑐐𑐟𑑅𑑌𑑖𑑌

𑐫𑐾𑐲𑐵𑐩𑐴𑑄 𑐣𑐵𑐩𑐢𑐾𑐫𑑄 𑐮𑐶𑐥𑐷𑐣𑐵𑑄 𑐣 𑐥𑑂𑐬𑐖𑐵𑐣𑐩𑐶𑑋
𑐟𑐟𑑂𑐬𑐿𑐲 𑐱𑐶𑐎𑑂𑐲𑐶𑐟𑑅 𑐳𑐣𑑂𑐟𑑀 𑐮𑐶𑐥𑐶𑐱𑐵𑐮𑐵𑐩𑐸𑐥𑐵𑐐𑐟𑑅𑑌𑑗𑑌

𑐰𑐎𑑂𑐟𑑂𑐬𑑄 𑐔𑐵𑐳𑑂𑐫 𑐣 𑐥𑐱𑑂𑐫𑐵𑐩𑐶 𑐩𑐹𑐬𑑂𑐢𑐵𑐣𑑄 𑐟𑐳𑑂𑐫 𑐣𑐿𑐰 𑐔𑑋
𑐱𑐶𑐲𑑂𑐫𑐫𑐶𑐲𑑂𑐫𑐾 𑐎𑐠𑑄 𑐴𑑂𑐫𑐾𑐣𑑄 𑐮𑐶𑐥𑐶𑐥𑑂𑐬𑐖𑑂𑐘𑐵𑐫 𑐥𑐵𑐬𑐐𑐩𑑂𑑌𑑘𑑌

𑐡𑐾𑐰𑐡𑐾𑐰𑑀 𑐴𑑂𑐫𑐟𑐶𑐡𑐾𑐰𑑅 𑐳𑐬𑑂𑐰𑐡𑐾𑐰𑑀𑐟𑑂𑐟𑐩𑑀 𑐰𑐶𑐨𑐸𑑅𑑋
𑐀𑐳𑐩𑐱𑑂𑐔 𑐰𑐶𑐱𑐶𑐲𑑂𑐚𑐱𑑂𑐔 𑐮𑑀𑐎𑐾𑐲𑑂𑐰𑐥𑑂𑐬𑐟𑐶𑐥𑐸𑐡𑑂𑐐𑐮𑑅𑑌𑑙𑑌

𑐀𑐳𑑂𑐫𑐿𑐰 𑐟𑑂𑐰𑐣𑐸𑐨𑐵𑐰𑐾𑐣 𑐥𑑂𑐬𑐖𑑂𑐘𑑀𑐥𑐵𑐫𑐾 𑐰𑐶𑐱𑐾𑐲𑐟𑑅𑑋
𑐱𑐶𑐎𑑂𑐲𑐶𑐟𑑄 𑐱𑐶𑐲𑑂𑐫𑐫𑐶𑐲𑑂𑐫𑐵𑐩𑐶 𑐳𑐬𑑂𑐰𑐮𑑀𑐎𑐥𑐬𑐵𑐫𑐞𑐩𑑂𑑌𑑑𑑐𑑌

𑐂𑐟𑐶 𑐴𑐶 𑐨𑐶𑐎𑑂𑐲𑐰𑑀 𑐡𑐱 𑐡𑐵𑐬𑐎𑐳𑐴𑐳𑑂𑐬𑐵𑐞𑐶 𑐧𑑀𑐢𑐶𑐳𑐟𑑂𑐟𑑂𑐰𑐾𑐣 𑐳𑐵𑐬𑑂𑐢𑑄 𑐮𑐶𑐥𑐶𑑄 𑐱𑐶𑐲𑑂𑐫𑐣𑑂𑐟𑐾 𑐳𑑂𑐩𑑋 𑐟𑐟𑑂𑐬 𑐧𑑀𑐢𑐶𑐳𑐟𑑂𑐟𑑂𑐰𑐵𑐢𑐶𑐳𑑂𑐠𑐵𑐣𑐾𑐣 𑐟𑐾𑐲𑐵𑑄 𑐡𑐵𑐬𑐎𑐵𑐞𑐵𑑄 𑐩𑐵𑐟𑐺𑐎𑐵𑑄 𑐰𑐵𑐔𑐫𑐟𑐵𑑄 𑐫𑐡𑐵 𑐀𑐎𑐵𑐬𑑄 𑐥𑐬𑐶𑐎𑐷𑐬𑑂𑐟𑐫𑐣𑑂𑐟𑐶 𑐳𑑂𑐩, 𑐟𑐡𑐵 𑐀𑐣𑐶𑐟𑑂𑐫𑑅 𑐳𑐬𑑂𑐰𑐳𑑄𑐳𑑂𑐎𑐵𑐬𑐱𑐧𑑂𑐡𑑀 𑐣𑐶𑐱𑑂𑐔𑐬𑐟𑐶 𑐳𑑂𑐩𑑋 𑐁𑐎𑐵𑐬𑐾 𑐥𑐬𑐶𑐎𑐷𑐬𑑂𑐟𑑂𑐫𑐩𑐵𑐣𑐾 𑐁𑐟𑑂𑐩𑐥𑐬𑐴𑐶𑐟𑐱𑐧𑑂𑐡𑑀 𑐣𑐶𑐱𑑂𑐔𑐬𑐟𑐶 𑐳𑑂𑐩𑑋 𑐂𑐎𑐵𑐬𑐾 𑐂𑐣𑑂𑐡𑑂𑐬𑐶𑐫𑐰𑐿𑐎𑐮𑑂𑐫𑐱𑐧𑑂𑐡𑑅𑑋 𑐃𑐎𑐵𑐬𑐾 𑐃𑐟𑐶𑐧𑐴𑐸𑐮𑑄 𑐖𑐐𑐡𑐶𑐟𑐶𑑋 𑐄𑐎𑐵𑐬𑐾 𑐄𑐥𑐡𑑂𑐬𑐰𑐧𑐴𑐸𑐮𑑄 𑐖𑐐𑐡𑐶𑐟𑐶𑑋 𑐅𑐎𑐵𑐬𑐾 𑐅𑐣𑐳𑐟𑑂𑐟𑑂𑐰𑑄 𑐖𑐐𑐡𑐶𑐟𑐶𑑋 𑐊𑐎𑐵𑐬𑐾 𑐊𑐲𑐞𑐵𑐳𑐩𑐸𑐟𑑂𑐠𑐵𑐣𑐡𑑀𑐲𑐱𑐧𑑂𑐡𑑅𑑋 𑐋𑐎𑐵𑐬𑐾 𑐋𑐬𑑂𑐫𑐵𑐥𑐠𑑅 𑐱𑑂𑐬𑐾𑐫𑐵𑐣𑐶𑐟𑐶𑑋 𑐌𑐎𑐵𑐬𑐾 𑐌𑐑𑑀𑐟𑑂𑐟𑐬𑐱𑐧𑑂𑐡𑑅𑑋 𑐍𑐎𑐵𑐬𑐾 𑐍𑐥𑐥𑐵𑐡𑐸𑐎𑐱𑐧𑑂𑐡𑑅𑑋 𑐀𑑄𑐎𑐵𑐬𑐾 𑐀𑐩𑑀𑐑𑑀𑐟𑑂𑐥𑐟𑑂𑐟𑐶𑐱𑐧𑑂𑐡𑑅𑑋 𑐀𑑅𑐎𑐵𑐬𑐾 𑐀𑐳𑑂𑐟𑑄𑐐𑐩𑐣𑐱𑐧𑑂𑐡𑑀 𑐣𑐶𑐱𑑂𑐔𑐬𑐟𑐶 𑐳𑑂𑐩𑑋 𑐎𑐎𑐵𑐬𑐾 𑐎𑐬𑑂𑐩𑐰𑐶𑐥𑐵𑐎𑐵𑐰𑐟𑐵𑐬𑐱𑐧𑑂𑐡𑑅𑑋 𑐏𑐎𑐵𑐬𑐾 𑐏𑐳𑐩𑐳𑐬𑑂𑐰𑐢𑐬𑑂𑐩𑐱𑐧𑑂𑐡𑑅𑑋 𑐐𑐎𑐵𑐬𑐾 𑐐𑐩𑑂𑐨𑐷𑐬𑐢𑐬𑑂𑐩𑐥𑑂𑐬𑐟𑐷𑐟𑑂𑐫𑐳𑐩𑐸𑐟𑑂𑐥𑐵𑐡𑐵𑐰𑐟𑐵𑐬𑐱𑐧𑑂𑐡𑑅𑑋 𑐑𑐎𑐵𑐬𑐾 𑐑𑐣𑐥𑐚𑐮𑐵𑐰𑐶𑐡𑑂𑐫𑐵𑐩𑑀𑐴𑐵𑐣𑑂𑐢𑐎𑐵𑐬𑐰𑐶𑐢𑐩𑐣𑐱𑐧𑑂𑐡𑑅𑑋 𑐒𑐎𑐵𑐬𑐾𑑇𑐒𑑂𑐐𑐰𑐶𑐱𑐸𑐡𑑂𑐢𑐶𑐱𑐧𑑂𑐡𑑅𑑋 𑐔𑐎𑐵𑐬𑐾 𑐔𑐟𑐸𑐬𑐵𑐬𑑂𑐫𑐳𑐟𑑂𑐫𑐱𑐧𑑂𑐡𑑅𑑋 𑐕𑐎𑐵𑐬𑐾 𑐕𑐣𑑂𑐡𑐬𑐵𑐐𑐥𑑂𑐬𑐴𑐵𑐞𑐱𑐧𑑂𑐡𑑅𑑋 𑐖𑐎𑐵𑐬𑐾 𑐖𑐬𑐵𑐩𑐬𑐞𑐳𑐩𑐟𑐶𑐎𑑂𑐬𑐩𑐞𑐱𑐧𑑂𑐡𑑅𑑋 𑐗𑐎𑐵𑐬𑐾 𑐗𑐲𑐢𑑂𑐰𑐖𑐧𑐮𑐣𑐶𑐐𑑂𑐬𑐴𑐞𑐱𑐧𑑂𑐡𑑅𑑋 𑐘𑐎𑐵𑐬𑐾 𑐖𑑂𑐘𑐵𑐥𑐣𑐱𑐧𑑂𑐡𑑅𑑋 𑐚𑐎𑐵𑐬𑐾 𑐥𑐚𑑀𑐥𑐔𑑂𑐕𑐾𑐡𑐣𑐱𑐧𑑂𑐡𑑅𑑋 𑐛𑐎𑐵𑐬𑐾 𑐛𑐥𑐣𑐷𑐫𑐥𑑂𑐬𑐱𑑂𑐣𑐱𑐧𑑂𑐡𑑅𑑋 𑐜𑐎𑐵𑐬𑐾 𑐜𑐩𑐬𑐩𑐵𑐬𑐣𑐶𑐐𑑂𑐬𑐴𑐞𑐱𑐧𑑂𑐡𑑅𑑋 𑐝𑐎𑐵𑐬𑐾 𑐩𑐷𑐝𑐰𑐶𑐲𑐫𑐵 𑐂𑐟𑐶𑑋 𑐞𑐎𑐵𑐬𑐾 𑐬𑐾𑐞𑐸𑐎𑑂𑐮𑐾𑐱𑐵 𑐂𑐟𑐶𑑋 𑐟𑐎𑐵𑐬𑐾 𑐟𑐠𑐟𑐵𑐳𑑄𑐨𑐾𑐡𑐱𑐧𑑂𑐡𑑅𑑋 𑐠𑐎𑐵𑐬𑐾 𑐠𑐵𑐩𑐧𑐮𑐰𑐾𑐐𑐰𑐿𑐱𑐵𑐬𑐡𑑂𑐫𑐱𑐧𑑂𑐡𑑅𑑋 𑐡𑐎𑐵𑐬𑐾 𑐡𑐵𑐣𑐡𑐩𑐳𑑄𑐫𑐩𑐳𑑁𑐬𑐨𑑂𑐫𑐱𑐧𑑂𑐡𑑅𑑋 𑐢𑐎𑐵𑐬𑐾 𑐢𑐣𑐩𑐵𑐬𑑂𑐫𑐵𑐞𑐵𑑄 𑐳𑐥𑑂𑐟𑐰𑐶𑐢𑐩𑐶𑐟𑐶𑑋 𑐣𑐎𑐵𑐬𑐾 𑐣𑐵𑐩𑐬𑐹𑐥𑐥𑐬𑐶𑐖𑑂𑐘𑐵𑐱𑐧𑑂𑐡𑑅𑑋 𑐥𑐎𑐵𑐬𑐾 𑐥𑐬𑐩𑐵𑐬𑑂𑐠𑐱𑐧𑑂𑐡𑑅𑑋 𑐦𑐎𑐵𑐬𑐾 𑐦𑐮𑐥𑑂𑐬𑐵𑐥𑑂𑐟𑐶𑐳𑐵𑐎𑑂𑐲𑐵𑐟𑑂𑐎𑑂𑐬𑐶𑐫𑐵𑐱𑐧𑑂𑐡𑑅𑑋 𑐧𑐎𑐵𑐬𑐾 𑐧𑐣𑑂𑐢𑐣𑐩𑑀𑐎𑑂𑐲𑐱𑐧𑑂𑐡𑑅𑑋 𑐨𑐎𑐵𑐬𑐾 𑐨𑐰𑐰𑐶𑐨𑐰𑐱𑐧𑑂𑐡𑑅𑑋 𑐩𑐎𑐵𑐬𑐾 𑐩𑐡𑐩𑐵𑐣𑑀𑐥𑐱𑐩𑐣𑐱𑐧𑑂𑐡𑑅𑑋 𑐫𑐎𑐵𑐬𑐾 𑐫𑐠𑐵𑐰𑐡𑑂𑐢𑐬𑑂𑐩𑐥𑑂𑐬𑐟𑐶𑐰𑐾𑐢𑐱𑐧𑑂𑐡𑑅𑑋 𑐬𑐎𑐵𑐬𑐾 𑐬𑐟𑑂𑐫𑐬𑐟𑐶𑐥𑐬𑐩𑐵𑐬𑑂𑐠𑐬𑐟𑐶𑐱𑐧𑑂𑐡𑑅𑑋 𑐮𑐎𑐵𑐬𑐾 𑐮𑐟𑐵𑐕𑐾𑐡𑐣𑐱𑐧𑑂𑐡𑑅𑑋 𑐰𑐎𑐵𑐬𑐾 𑐰𑐬𑐫𑐵𑐣𑐱𑐧𑑂𑐡𑑅𑑋 𑐱𑐎𑐵𑐬𑐾 𑐱𑐩𑐠𑐰𑐶𑐥𑐱𑑂𑐫𑐣𑐵𑐱𑐧𑑂𑐡𑑅𑑋 𑐲𑐎𑐵𑐬𑐾 𑐲𑐜𑐵𑐫𑐟𑐣𑐣𑐶𑐐𑑂𑐬𑐴𑐞𑐵𑐨𑐶𑐖𑑂𑐘𑐖𑑂𑐘𑐵𑐣𑐵𑐰𑐵𑐥𑑂𑐟𑐶𑐱𑐧𑑂𑐡𑑅𑑋 𑐳𑐎𑐵𑐬𑐾 𑐳𑐬𑑂𑐰𑐖𑑂𑐘𑐖𑑂𑐘𑐵𑐣𑐵𑐨𑐶𑐳𑑄𑐧𑑀𑐢𑐣𑐱𑐧𑑂𑐡𑑅𑑋 𑐴𑐎𑐵𑐬𑐾 𑐴𑐟𑐎𑑂𑐮𑐾𑐱𑐰𑐶𑐬𑐵𑐐𑐱𑐧𑑂𑐡𑑅𑑋 𑐎𑑂𑐲𑐎𑐵𑐬𑐾 𑐥𑐬𑐶𑐎𑐷𑐬𑑂𑐟𑑂𑐫𑐩𑐵𑐣𑐾 𑐎𑑂𑐲𑐞𑐥𑐬𑑂𑐫𑐣𑑂𑐟𑐵𑐨𑐶𑐮𑐵𑐥𑑂𑐫𑐳𑐬𑑂𑐰𑐢𑐬𑑂𑐩𑐱𑐧𑑂𑐡𑑀 𑐣𑐶𑐱𑑂𑐔𑐬𑐟𑐶 𑐳𑑂𑐩𑑌

𑐂𑐟𑐶 𑐴𑐶 𑐨𑐶𑐎𑑂𑐲𑐰𑐳𑑂𑐟𑐾𑐲𑐵𑑄 𑐡𑐵𑐬𑐎𑐵𑐞𑐵𑑄 𑐩𑐵𑐟𑐺𑐎𑐵𑑄 𑐰𑐵𑐔𑐫𑐟𑐵𑑄 𑐧𑑀𑐢𑐶𑐳𑐟𑑂𑐟𑑂𑐰𑐵𑐣𑐸𑐨𑐵𑐰𑐾𑐣𑐿𑐰 𑐥𑑂𑐬𑐩𑐸𑐏𑐵𑐣𑑂𑐫𑐳𑑄𑐏𑑂𑐫𑐾𑐫𑐵𑐣𑐶 𑐢𑐬𑑂𑐩𑐩𑐸𑐏𑐱𑐟𑐳𑐴𑐳𑑂𑐬𑐵𑐞𑐶 𑐣𑐶𑐱𑑂𑐔𑐬𑐣𑑂𑐟𑐶 𑐳𑑂𑐩𑑌

𑐟𑐡𑐵𑐣𑐸𑐥𑐹𑐬𑑂𑐰𑐾𑐞 𑐧𑑀𑐢𑐶𑐳𑐟𑑂𑐟𑑂𑐰𑐾𑐣 𑐮𑐶𑐥𑐶𑐱𑐵𑐮𑐵𑐳𑑂𑐠𑐶𑐟𑐾𑐣 𑐡𑑂𑐰𑐵𑐟𑑂𑐬𑐶𑑄𑐱𑐡𑑂𑐡𑐵𑐬𑐎𑐳𑐴𑐳𑑂𑐬𑐵𑐞𑐶 𑐥𑐬𑐶𑐥𑐵𑐔𑐶𑐟𑐵𑐣𑑂𑐫𑐨𑐹𑐰𑐣𑑂𑑋 𑐀𑐣𑐸𑐟𑑂𑐟𑐬𑐵𑐫𑐵𑑄 𑐳𑐩𑑂𑐫𑐎𑑂𑐳𑑄𑐧𑑀𑐢𑑁 𑐔𑐶𑐟𑑂𑐟𑐵𑐣𑑂𑐫𑐸𑐟𑑂𑐥𑐵𑐡𑐶𑐟𑐵𑐣𑐶 𑐡𑑂𑐰𑐵𑐟𑑂𑐬𑐶𑑄𑐱𑐡𑑂𑐡𑐵𑐬𑐶𑐎𑐵𑐳𑐴𑐳𑑂𑐬𑐵𑐞𑐶𑑋 𑐀𑐫𑑄 𑐴𑐾𑐟𑐸𑐬𑐫𑑄 𑐥𑑂𑐬𑐟𑑂𑐫𑐫𑑀 𑐫𑐔𑑂𑐕𑐶𑐎𑑂𑐲𑐶𑐟𑑀𑑇𑐥𑐶 𑐧𑑀𑐢𑐶𑐳𑐟𑑂𑐟𑑂𑐰𑑀 𑐮𑐶𑐥𑐶𑐱𑐵𑐮𑐵𑐩𑐸𑐥𑐵𑐐𑐔𑑂𑐕𑐟𑐶 𑐳𑑂𑐩𑑌

𑑌 𑐂𑐟𑐶 𑐱𑑂𑐬𑐷𑐮𑐮𑐶𑐟𑐰𑐶𑐳𑑂𑐟𑐬𑐾 𑐮𑐶𑐥𑐶𑐱𑐵𑐮𑐵𑐳𑑄𑐡𑐬𑑂𑐱𑐣𑐥𑐬𑐶𑐰𑐬𑑂𑐟𑑀 𑐣𑐵𑐩 𑐡𑐱𑐩𑑀𑑇𑐢𑑂𑐫𑐵𑐫𑑅𑑌