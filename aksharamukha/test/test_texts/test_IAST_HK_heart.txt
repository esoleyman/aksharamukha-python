AryatriratnAnusmRtisUtram

(kha) saMskRtapAThaH

bhAratIyabhASAyAm-AryatriratnAnusmRtisUtram

bhoTabhASAyAm-phags-pA-dakon-mcchog-gsum-jes-su-Dran-pA-mdo

namaH sarvabuddhabodhisattvebhyaH

(buddhAnusmRtiH)

ityapi buddho bhagavAMstathAgato'rhan samyaksaMbuddho vidyAcaraNasampannaH sugato lokavidanuttaraH puruSadamyasArathiH zAstA devamanuSyANAM buddho bhagavAniti.

niSyandaH sa tathAgataH puNyAnAm, avipraNAzaH kuzalamUlAnAm, alaGkRtaH kSAntyA, AlayaH puNyanidhAnAnAm, citrito'nuvyaJjanaiH kusumito lakSaNaiH, pratirUpo gocareNa, apratikUlo darzanena, abhiratiH zraddhA(zuddhA)dhimuktAnAm, anabhibhUtaH prajJayA, anavamardanIyo balaiH, zAstA sarvasattvAnAm, pitA bodhisattvAnAm, rAjA AryapudgalAnAm, sArthavAhaH nirvANanagarasamprasthitAnAm, aprameyo jJAnena, acintyaH pratibhAnena, vizuddhaH svareNa, AsvadanIyo ghoSeNa, asecanako rUpeNa, apratisamaH kAyena, aliptaH kAmaiH, anupalipto rUpaiH asaMsRSTa ArUpyaiH, vipramuktaH skandhebhyaH, visamprayukto dhAtubhiH, saMvRta AyatanaiH, pracchinno granthaiH, vimuktaH paridAghnaiH, parimuktastRSNayA, oghAduttIrNaH paripUrNo jJAnena, pratiSThito'tItAnAgatapratyutpannAnAM buddhAnAM bhagavatAM jJAne, apratiSThito nirvANe, sthito bhUtakoTyAm, sthitaH sarvasattvAlokanIyAyAM bhUmau, sarva ime tathAgatAnAM vizeSataH samyag guNAH.

(dharmAnusmRtiH)

saddharmastu Adau kalyANaH, madhye kalyANaH, paryavasAne kalyANaH, svarthaH suvyaJjanaH, kevalaH, paripUrNaH, parizuddhaH, paryavadAtaH, svAkhyAtaH bhagavato dharmaH, sAndRSTikaH, nirjvaraH, AkAlikaH, aupanAyikaH, aihipazyikaH, pratyAtmavedanIyo vijJaiH, svAkhyAto bhagavato dharmavinayaH supraveditaH nairyANikaH, saMbodhigAmI, abhinnaH saMstUpaH, sapratizaraNaH, chinnaplotikaH.

(saMghAnusmRtiH)

supratipanno bhagavata AryasaMghaH, nyAyapratipannaH, RjupratipannaH, sAmIcIpratipannaH, aJjalIkaraNIyaH, sAmIcIkaraNIyaH, puNyazrIkSetraH, mahAdakSiNAparizodhakaH, prAhavanIyaH, AhavanIyaH.

.. AryatriratnAnusmRtisUtraM samAptam..