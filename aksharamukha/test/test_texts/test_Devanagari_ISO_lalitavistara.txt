lalitavistaraḥ

namaḥ sarvabuddhabōdhisattvēbhyaḥ.

.. ōṁ namō daśadiganantāparyantalōkadhātupratiṣṭhitasarvabuddhabōdhisattvāryaśrāvakapratyēkabuddhēbhyō’tītānāgatapratyutpannēbhyaḥ..

10 lipiśālāsaṁdarśanaparivartō daśamaḥ.

iti hi bhikṣavaḥ saṁvr̥ddhaḥ kumāraḥ. tadā māṅgalyaśatasahasraiḥ lipiśālāmupanīyatē sma daśabhirdārakasahasraiḥ parivr̥taḥ puraskr̥taḥ, daśabhiśca rathasahasraiḥ khādanīyabhōjanīyasvādanīyaparipūrṇairhiraṇyasuvarṇaparipūrṇaiśca. yēna kapilavastuni mahānagarē vīthicatvararathyāntarāpaṇamukhēṣvabhyavakīryatē sma abhiviśrāmyantē. aṣṭābhiśca tūryaśatasahasraiḥ praghuṣyamāṇairmahatā ca puṣpavarṣēṇābhipravarṣatā vitardiniryūhatōraṇagavākṣaharmyakūṭāgāraprāsādatalēṣu kanyāśatasahasrāṇi sarvālaṁkārabhūṣitāḥ sthitā abhūvan. bōdhisattvaṁ prēkṣamāṇāḥ kusumāni ca kṣipanti sma. aṣṭau ca marutkanyāsahasrāṇi vigalitālaṁkārābharaṇālaṁkr̥tāni ratnabhadraṁkarēṇa gr̥hītāni mārgaṁ śōdhayantyō bōdhisattvasya puratō gacchanti sma. dēvanāgayakṣagandharvāsuragaruḍakinnaramahōragāścārdhakāyikā gaganatalātpuṣpapaṭṭadāmānyabhipralambayanti sma. sarvē ca śākyagaṇāḥ śuddhōdanaṁ rājānaṁ puraskr̥tya bōdhisattvasya puratō gacchanti sma. anēnaivaṁrūpēṇa vyūhēna bōdhisattvō lipiśālāmupanīyatē sma..

samanantarapravēśitaśca bōdhisattvō lipiśālām. atha viśvāmitrō nāma dārakācāryō bōdhisattvasya śriyaṁ tējaścāsahamānō dharaṇitalē niviṣṭō’dhōmukhaḥ prapatati sma. taṁ tathā prapatitaṁ dr̥ṣṭvā śubhāṅgō nāma tuṣitakāyikō dēvaputrō dakṣiṇēna karatalēna parigr̥hyōtthāpayati sma. utthāpya ca gaganatalasthō rājānaṁ śuddhōdanaṁ taṁ ca mahāntaṁ janakāyaṁ gāthābhirabhyabhāṣat—

śāstrāṇi yāni pracalanti manuṣyalōkē
saṁkhyā lipiśca gaṇanāpi ca dhātutantram.
yē śilpayōga pr̥thu laukika apramēyāḥ
tēṣvēṣu śikṣitu purā bahukalpakōṭyaḥ..1..

kiṁ tū janasya anuvartanatāṁ karōti
lipiśālamāgatu suśikṣitu śiṣyaṇārtham.
paripācanārtha bahudāraka agrayānē
anyāṁśca sattvanayutānamr̥tē vinētum..2..

lōkōttarēṣu catusatyapathē vidhijñō
hētupratītyakuśalō yatha saṁbhavanti.
yatha cānirōdhakṣayu saṁsthitu śītibhāvaḥ
tasminvidhijña kimathō lipiśāstramātrē..3..

nētasya ācariya uttari vā trilōkē
sarvēṣu dēvamanujēṣvayamēva jēṣṭhaḥ.
nāmāpi tēṣa lipināṁ na hi vittha yūyaṁ
yatrēṣu śikṣitu purā bahukalpakōṭyaḥ..4..

sō cittadhāra jagatāṁ vividhā vicitrā
ēkakṣaṇēna ayu jānati śuddhasattvaḥ.
adr̥śyarūparahitasya gatiṁ ca vētti
kiṁ vā punō’tha lipinō’kṣaradr̥śyarūpām..5..

ityuktvā sa dēvaputrō bōdhisattvaṁ divyaiḥ kusumairabhyarcya tatraivāntardadhē. tatra dhātryaśca cēṭīvargāśca sthāpitā abhūvan. pariśēṣāḥ śākyāḥ śuddhōdanapramukhāḥ prakrāmantaḥ..

atha bōdhisattva uragasāracandanamayaṁ lipiphalakamādāya divyārṣasuvarṇatirakaṁ samantānmaṇiratnapratyuptaṁ viśvāmitramācāryamēvamāha-katamāṁ mē bhō upādhyāya lipiṁ śikṣāpayasi. brāhmīkharōṣṭīpuṣkarasāriṁ aṅgalipiṁ vaṅgalipiṁ magadhalipiṁ maṅgalyalipiṁ aṅgulīyalipiṁ śakārilipiṁ brahmavalilipiṁ pāruṣyalipiṁ drāviḍalipiṁ kirātalipiṁ dākṣiṇyalipiṁ ugralipiṁ saṁkhyālipiṁ anulōmalipiṁ avamūrdhalipiṁ daradalipiṁ khāṣyalipiṁ cīnalipiṁ lūnalipiṁ hūṇalipiṁ madhyākṣaravistaralipiṁ puṣpalipiṁ dēvalipiṁ nāgalipiṁ yakṣalipiṁ gandharvalipiṁ kinnaralipiṁ mahōragalipiṁ asuralipiṁ garuḍalipiṁ mr̥gacakralipiṁ vāyasarutalipiṁ bhaumadēvalipiṁ antarīkṣadēvalipiṁ uttarakurudvīpalipiṁ aparagōḍānīlipiṁ pūrvavidēhalipiṁ utkṣēpalipiṁ nikṣēpalipiṁ vikṣēpalipiṁ prakṣēpalipiṁ sāgaralipiṁ vajralipiṁ lēkhapratilēkhalipiṁ anudrutalipiṁ śāstrāvartāṁ gaṇanāvartalipiṁ utkṣēpāvartalipiṁ nikṣēpāvartalipiṁ pādalikhitalipiṁ dviruttarapadasaṁdhilipiṁ yāvaddaśōttarapadasaṁdhilipiṁ madhyāhāriṇīlipiṁ sarvarutasaṁgrahaṇīlipiṁ vidyānulōmāvimiśritalipiṁ r̥ṣitapastaptāṁ rōcamānāṁ dharaṇīprēkṣiṇīlipiṁ gaganaprēkṣiṇīlipiṁ sarvauṣadhiniṣyandāṁ sarvasārasaṁgrahaṇīṁ sarvabhūtarutagrahaṇīm. āsāṁ bhō upādhyāya catuṣṣaṣṭīlipīnāṁ katamāṁ tvaṁ śiṣyāpayiṣyasi?

atha viśvāmitrō dārakācāryō vismitaḥ prahasitavadanō nihatamānamadadarpa imāṁ gāthāmabhāṣata—

āścaryaṁ śuddhasattvasya lōkē lōkānuvartinō.
śikṣitaḥ sarvaśāstrēṣu lipiśālāmupāgataḥ..6..

yēṣāmahaṁ nāmadhēyaṁ lipīnāṁ na prajānami.
tatraiṣa śikṣitaḥ santō lipiśālāmupāgataḥ..7..

vaktraṁ cāsya na paśyāmi mūrdhānaṁ tasya naiva ca.
śiṣyayiṣyē kathaṁ hyēnaṁ lipiprajñāya pāragam..8..

dēvadēvō hyatidēvaḥ sarvadēvōttamō vibhuḥ.
asamaśca viśiṣṭaśca lōkēṣvapratipudgalaḥ..9..

asyaiva tvanubhāvēna prajñōpāyē viśēṣataḥ.
śikṣitaṁ śiṣyayiṣyāmi sarvalōkaparāyaṇam..10..

iti hi bhikṣavō daśa dārakasahasrāṇi bōdhisattvēna sārdhaṁ lipiṁ śiṣyantē sma. tatra bōdhisattvādhisthānēna tēṣāṁ dārakāṇāṁ mātr̥kāṁ vācayatāṁ yadā akāraṁ parikīrtayanti sma, tadā anityaḥ sarvasaṁskāraśabdō niścarati sma. ākārē parikīrtyamānē ātmaparahitaśabdō niścarati sma. ikārē indriyavaikalyaśabdaḥ. īkārē ītibahulaṁ jagaditi. ukārē upadravabahulaṁ jagaditi. ūkārē ūnasattvaṁ jagaditi. ēkārē ēṣaṇāsamutthānadōṣaśabdaḥ. aikārē airyāpathaḥ śrēyāniti. ōkārē ōghōttaraśabdaḥ. aukārē aupapādukaśabdaḥ. aṁkārē amōghōtpattiśabdaḥ. aḥkārē astaṁgamanaśabdō niścarati sma. kakārē karmavipākāvatāraśabdaḥ. khakārē khasamasarvadharmaśabdaḥ. gakārē gambhīradharmapratītyasamutpādāvatāraśabdaḥ. ghakārē ghanapaṭalāvidyāmōhāndhakāravidhamanaśabdaḥ. ṅakārē’ṅgaviśuddhiśabdaḥ. cakārē caturāryasatyaśabdaḥ. chakārē chandarāgaprahāṇaśabdaḥ. jakārē jarāmaraṇasamatikramaṇaśabdaḥ. jhakārē jhaṣadhvajabalanigrahaṇaśabdaḥ. ñakārē jñāpanaśabdaḥ. ṭakārē paṭōpacchēdanaśabdaḥ. ṭhakārē ṭhapanīyapraśnaśabdaḥ. ḍakārē ḍamaramāranigrahaṇaśabdaḥ. ḍhakārē mīḍhaviṣayā iti. ṇakārē rēṇuklēśā iti. takārē tathatāsaṁbhēdaśabdaḥ. thakārē thāmabalavēgavaiśāradyaśabdaḥ. dakārē dānadamasaṁyamasaurabhyaśabdaḥ. dhakārē dhanamāryāṇāṁ saptavidhamiti. nakārē nāmarūpaparijñāśabdaḥ. pakārē paramārthaśabdaḥ. phakārē phalaprāptisākṣātkriyāśabdaḥ. bakārē bandhanamōkṣaśabdaḥ. bhakārē bhavavibhavaśabdaḥ. makārē madamānōpaśamanaśabdaḥ. yakārē yathāvaddharmaprativēdhaśabdaḥ. rakārē ratyaratiparamārtharatiśabdaḥ. lakārē latāchēdanaśabdaḥ. vakārē varayānaśabdaḥ. śakārē śamathavipaśyanāśabdaḥ. ṣakārē ṣaḍāyatananigrahaṇābhijñajñānāvāptiśabdaḥ. sakārē sarvajñajñānābhisaṁbōdhanaśabdaḥ. hakārē hataklēśavirāgaśabdaḥ. kṣakārē parikīrtyamānē kṣaṇaparyantābhilāpyasarvadharmaśabdō niścarati sma..

iti hi bhikṣavastēṣāṁ dārakāṇāṁ mātr̥kāṁ vācayatāṁ bōdhisattvānubhāvēnaiva pramukhānyasaṁkhyēyāni dharmamukhaśatasahasrāṇi niścaranti sma..

tadānupūrvēṇa bōdhisattvēna lipiśālāsthitēna dvātriṁśaddārakasahasrāṇi paripācitānyabhūvan. anuttarāyāṁ samyaksaṁbōdhau cittānyutpāditāni dvātriṁśaddārikāsahasrāṇi. ayaṁ hēturayaṁ pratyayō yacchikṣitō’pi bōdhisattvō lipiśālāmupāgacchati sma..

.. iti śrīlalitavistarē lipiśālāsaṁdarśanaparivartō nāma daśamō’dhyāyaḥ..