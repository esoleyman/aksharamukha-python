𑀮𑀮𑀺𑀢𑀯𑀺𑀲𑁆𑀢𑀭𑀂

𑀦𑀫𑀂 𑀲𑀭𑁆𑀯𑀩𑀼𑀤𑁆𑀥𑀩𑁄𑀥𑀺𑀲𑀢𑁆𑀢𑁆𑀯𑁂𑀪𑁆𑀬𑀂𑁇

𑁈 𑀑𑀁 𑀦𑀫𑁄 𑀤𑀰𑀤𑀺𑀕𑀦𑀦𑁆𑀢𑀸𑀧𑀭𑁆𑀬𑀦𑁆𑀢𑀮𑁄𑀓𑀥𑀸𑀢𑀼𑀧𑁆𑀭𑀢𑀺𑀱𑁆𑀞𑀺𑀢𑀲𑀭𑁆𑀯𑀩𑀼𑀤𑁆𑀥𑀩𑁄𑀥𑀺𑀲𑀢𑁆𑀢𑁆𑀯𑀸𑀭𑁆𑀬𑀰𑁆𑀭𑀸𑀯𑀓𑀧𑁆𑀭𑀢𑁆𑀬𑁂𑀓𑀩𑀼𑀤𑁆𑀥𑁂𑀪𑁆𑀬𑁄𑀢𑀻𑀢𑀸𑀦𑀸𑀕𑀢𑀧𑁆𑀭𑀢𑁆𑀬𑀼𑀢𑁆𑀧𑀦𑁆𑀦𑁂𑀪𑁆𑀬𑀂𑁈

𑁧𑁦 𑀮𑀺𑀧𑀺𑀰𑀸𑀮𑀸𑀲𑀁𑀤𑀭𑁆𑀰𑀦𑀧𑀭𑀺𑀯𑀭𑁆𑀢𑁄 𑀤𑀰𑀫𑀂𑁇

𑀇𑀢𑀺 𑀳𑀺 𑀪𑀺𑀓𑁆𑀱𑀯𑀂 𑀲𑀁𑀯𑀾𑀤𑁆𑀥𑀂 𑀓𑀼𑀫𑀸𑀭𑀂𑁇 𑀢𑀤𑀸 𑀫𑀸𑀗𑁆𑀕𑀮𑁆𑀬𑀰𑀢𑀲𑀳𑀲𑁆𑀭𑁃𑀂 𑀮𑀺𑀧𑀺𑀰𑀸𑀮𑀸𑀫𑀼𑀧𑀦𑀻𑀬𑀢𑁂 𑀲𑁆𑀫 𑀤𑀰𑀪𑀺𑀭𑁆𑀤𑀸𑀭𑀓𑀲𑀳𑀲𑁆𑀭𑁃𑀂 𑀧𑀭𑀺𑀯𑀾𑀢𑀂 𑀧𑀼𑀭𑀲𑁆𑀓𑀾𑀢𑀂, 𑀤𑀰𑀪𑀺𑀰𑁆𑀘 𑀭𑀣𑀲𑀳𑀲𑁆𑀭𑁃𑀂 𑀔𑀸𑀤𑀦𑀻𑀬𑀪𑁄𑀚𑀦𑀻𑀬𑀲𑁆𑀯𑀸𑀤𑀦𑀻𑀬𑀧𑀭𑀺𑀧𑀽𑀭𑁆𑀡𑁃𑀭𑁆𑀳𑀺𑀭𑀡𑁆𑀬𑀲𑀼𑀯𑀭𑁆𑀡𑀧𑀭𑀺𑀧𑀽𑀭𑁆𑀡𑁃𑀰𑁆𑀘𑁇 𑀬𑁂𑀦 𑀓𑀧𑀺𑀮𑀯𑀲𑁆𑀢𑀼𑀦𑀺 𑀫𑀳𑀸𑀦𑀕𑀭𑁂 𑀯𑀻𑀣𑀺𑀘𑀢𑁆𑀯𑀭𑀭𑀣𑁆𑀬𑀸𑀦𑁆𑀢𑀭𑀸𑀧𑀡𑀫𑀼𑀔𑁂𑀱𑁆𑀯𑀪𑁆𑀬𑀯𑀓𑀻𑀭𑁆𑀬𑀢𑁂 𑀲𑁆𑀫 𑀅𑀪𑀺𑀯𑀺𑀰𑁆𑀭𑀸𑀫𑁆𑀬𑀦𑁆𑀢𑁂𑁇 𑀅𑀱𑁆𑀝𑀸𑀪𑀺𑀰𑁆𑀘 𑀢𑀽𑀭𑁆𑀬𑀰𑀢𑀲𑀳𑀲𑁆𑀭𑁃𑀂 𑀧𑁆𑀭𑀖𑀼𑀱𑁆𑀬𑀫𑀸𑀡𑁃𑀭𑁆𑀫𑀳𑀢𑀸 𑀘 𑀧𑀼𑀱𑁆𑀧𑀯𑀭𑁆𑀱𑁂𑀡𑀸𑀪𑀺𑀧𑁆𑀭𑀯𑀭𑁆𑀱𑀢𑀸 𑀯𑀺𑀢𑀭𑁆𑀤𑀺𑀦𑀺𑀭𑁆𑀬𑀽𑀳𑀢𑁄𑀭𑀡𑀕𑀯𑀸𑀓𑁆𑀱𑀳𑀭𑁆𑀫𑁆𑀬𑀓𑀽𑀝𑀸𑀕𑀸𑀭𑀧𑁆𑀭𑀸𑀲𑀸𑀤𑀢𑀮𑁂𑀱𑀼 𑀓𑀦𑁆𑀬𑀸𑀰𑀢𑀲𑀳𑀲𑁆𑀭𑀸𑀡𑀺 𑀲𑀭𑁆𑀯𑀸𑀮𑀁𑀓𑀸𑀭𑀪𑀽𑀱𑀺𑀢𑀸𑀂 𑀲𑁆𑀣𑀺𑀢𑀸 𑀅𑀪𑀽𑀯𑀦𑁆𑁇 𑀩𑁄𑀥𑀺𑀲𑀢𑁆𑀢𑁆𑀯𑀁 𑀧𑁆𑀭𑁂𑀓𑁆𑀱𑀫𑀸𑀡𑀸𑀂 𑀓𑀼𑀲𑀼𑀫𑀸𑀦𑀺 𑀘 𑀓𑁆𑀱𑀺𑀧𑀦𑁆𑀢𑀺 𑀲𑁆𑀫𑁇 𑀅𑀱𑁆𑀝𑁅 𑀘 𑀫𑀭𑀼𑀢𑁆𑀓𑀦𑁆𑀬𑀸𑀲𑀳𑀲𑁆𑀭𑀸𑀡𑀺 𑀯𑀺𑀕𑀮𑀺𑀢𑀸𑀮𑀁𑀓𑀸𑀭𑀸𑀪𑀭𑀡𑀸𑀮𑀁𑀓𑀾𑀢𑀸𑀦𑀺 𑀭𑀢𑁆𑀦𑀪𑀤𑁆𑀭𑀁𑀓𑀭𑁂𑀡 𑀕𑀾𑀳𑀻𑀢𑀸𑀦𑀺 𑀫𑀸𑀭𑁆𑀕𑀁 𑀰𑁄𑀥𑀬𑀦𑁆𑀢𑁆𑀬𑁄 𑀩𑁄𑀥𑀺𑀲𑀢𑁆𑀢𑁆𑀯𑀲𑁆𑀬 𑀧𑀼𑀭𑀢𑁄 𑀕𑀘𑁆𑀙𑀦𑁆𑀢𑀺 𑀲𑁆𑀫𑁇 𑀤𑁂𑀯𑀦𑀸𑀕𑀬𑀓𑁆𑀱𑀕𑀦𑁆𑀥𑀭𑁆𑀯𑀸𑀲𑀼𑀭𑀕𑀭𑀼𑀟𑀓𑀺𑀦𑁆𑀦𑀭𑀫𑀳𑁄𑀭𑀕𑀸𑀰𑁆𑀘𑀸𑀭𑁆𑀥𑀓𑀸𑀬𑀺𑀓𑀸 𑀕𑀕𑀦𑀢𑀮𑀸𑀢𑁆𑀧𑀼𑀱𑁆𑀧𑀧𑀝𑁆𑀝𑀤𑀸𑀫𑀸𑀦𑁆𑀬𑀪𑀺𑀧𑁆𑀭𑀮𑀫𑁆𑀩𑀬𑀦𑁆𑀢𑀺 𑀲𑁆𑀫𑁇 𑀲𑀭𑁆𑀯𑁂 𑀘 𑀰𑀸𑀓𑁆𑀬𑀕𑀡𑀸𑀂 𑀰𑀼𑀤𑁆𑀥𑁄𑀤𑀦𑀁 𑀭𑀸𑀚𑀸𑀦𑀁 𑀧𑀼𑀭𑀲𑁆𑀓𑀾𑀢𑁆𑀬 𑀩𑁄𑀥𑀺𑀲𑀢𑁆𑀢𑁆𑀯𑀲𑁆𑀬 𑀧𑀼𑀭𑀢𑁄 𑀕𑀘𑁆𑀙𑀦𑁆𑀢𑀺 𑀲𑁆𑀫𑁇 𑀅𑀦𑁂𑀦𑁃𑀯𑀁𑀭𑀽𑀧𑁂𑀡 𑀯𑁆𑀬𑀽𑀳𑁂𑀦 𑀩𑁄𑀥𑀺𑀲𑀢𑁆𑀢𑁆𑀯𑁄 𑀮𑀺𑀧𑀺𑀰𑀸𑀮𑀸𑀫𑀼𑀧𑀦𑀻𑀬𑀢𑁂 𑀲𑁆𑀫𑁈

𑀲𑀫𑀦𑀦𑁆𑀢𑀭𑀧𑁆𑀭𑀯𑁂𑀰𑀺𑀢𑀰𑁆𑀘 𑀩𑁄𑀥𑀺𑀲𑀢𑁆𑀢𑁆𑀯𑁄 𑀮𑀺𑀧𑀺𑀰𑀸𑀮𑀸𑀫𑁆𑁇 𑀅𑀣 𑀯𑀺𑀰𑁆𑀯𑀸𑀫𑀺𑀢𑁆𑀭𑁄 𑀦𑀸𑀫 𑀤𑀸𑀭𑀓𑀸𑀘𑀸𑀭𑁆𑀬𑁄 𑀩𑁄𑀥𑀺𑀲𑀢𑁆𑀢𑁆𑀯𑀲𑁆𑀬 𑀰𑁆𑀭𑀺𑀬𑀁 𑀢𑁂𑀚𑀰𑁆𑀘𑀸𑀲𑀳𑀫𑀸𑀦𑁄 𑀥𑀭𑀡𑀺𑀢𑀮𑁂 𑀦𑀺𑀯𑀺𑀱𑁆𑀝𑁄𑀥𑁄𑀫𑀼𑀔𑀂 𑀧𑁆𑀭𑀧𑀢𑀢𑀺 𑀲𑁆𑀫𑁇 𑀢𑀁 𑀢𑀣𑀸 𑀧𑁆𑀭𑀧𑀢𑀺𑀢𑀁 𑀤𑀾𑀱𑁆𑀝𑁆𑀯𑀸 𑀰𑀼𑀪𑀸𑀗𑁆𑀕𑁄 𑀦𑀸𑀫 𑀢𑀼𑀱𑀺𑀢𑀓𑀸𑀬𑀺𑀓𑁄 𑀤𑁂𑀯𑀧𑀼𑀢𑁆𑀭𑁄 𑀤𑀓𑁆𑀱𑀺𑀡𑁂𑀦 𑀓𑀭𑀢𑀮𑁂𑀦 𑀧𑀭𑀺𑀕𑀾𑀳𑁆𑀬𑁄𑀢𑁆𑀣𑀸𑀧𑀬𑀢𑀺 𑀲𑁆𑀫𑁇 𑀉𑀢𑁆𑀣𑀸𑀧𑁆𑀬 𑀘 𑀕𑀕𑀦𑀢𑀮𑀲𑁆𑀣𑁄 𑀭𑀸𑀚𑀸𑀦𑀁 𑀰𑀼𑀤𑁆𑀥𑁄𑀤𑀦𑀁 𑀢𑀁 𑀘 𑀫𑀳𑀸𑀦𑁆𑀢𑀁 𑀚𑀦𑀓𑀸𑀬𑀁 𑀕𑀸𑀣𑀸𑀪𑀺𑀭𑀪𑁆𑀬𑀪𑀸𑀱𑀢𑁆—

𑀰𑀸𑀲𑁆𑀢𑁆𑀭𑀸𑀡𑀺 𑀬𑀸𑀦𑀺 𑀧𑁆𑀭𑀘𑀮𑀦𑁆𑀢𑀺 𑀫𑀦𑀼𑀱𑁆𑀬𑀮𑁄𑀓𑁂
𑀲𑀁𑀔𑁆𑀬𑀸 𑀮𑀺𑀧𑀺𑀰𑁆𑀘 𑀕𑀡𑀦𑀸𑀧𑀺 𑀘 𑀥𑀸𑀢𑀼𑀢𑀦𑁆𑀢𑁆𑀭𑀫𑁆𑁇
𑀬𑁂 𑀰𑀺𑀮𑁆𑀧𑀬𑁄𑀕 𑀧𑀾𑀣𑀼 𑀮𑁅𑀓𑀺𑀓 𑀅𑀧𑁆𑀭𑀫𑁂𑀬𑀸𑀂
𑀢𑁂𑀱𑁆𑀯𑁂𑀱𑀼 𑀰𑀺𑀓𑁆𑀱𑀺𑀢𑀼 𑀧𑀼𑀭𑀸 𑀩𑀳𑀼𑀓𑀮𑁆𑀧𑀓𑁄𑀝𑁆𑀬𑀂𑁈𑁧𑁈

𑀓𑀺𑀁 𑀢𑀽 𑀚𑀦𑀲𑁆𑀬 𑀅𑀦𑀼𑀯𑀭𑁆𑀢𑀦𑀢𑀸𑀁 𑀓𑀭𑁄𑀢𑀺
𑀮𑀺𑀧𑀺𑀰𑀸𑀮𑀫𑀸𑀕𑀢𑀼 𑀲𑀼𑀰𑀺𑀓𑁆𑀱𑀺𑀢𑀼 𑀰𑀺𑀱𑁆𑀬𑀡𑀸𑀭𑁆𑀣𑀫𑁆𑁇
𑀧𑀭𑀺𑀧𑀸𑀘𑀦𑀸𑀭𑁆𑀣 𑀩𑀳𑀼𑀤𑀸𑀭𑀓 𑀅𑀕𑁆𑀭𑀬𑀸𑀦𑁂
𑀅𑀦𑁆𑀬𑀸𑀁𑀰𑁆𑀘 𑀲𑀢𑁆𑀢𑁆𑀯𑀦𑀬𑀼𑀢𑀸𑀦𑀫𑀾𑀢𑁂 𑀯𑀺𑀦𑁂𑀢𑀼𑀫𑁆𑁈𑁨𑁈

𑀮𑁄𑀓𑁄𑀢𑁆𑀢𑀭𑁂𑀱𑀼 𑀘𑀢𑀼𑀲𑀢𑁆𑀬𑀧𑀣𑁂 𑀯𑀺𑀥𑀺𑀚𑁆𑀜𑁄
𑀳𑁂𑀢𑀼𑀧𑁆𑀭𑀢𑀻𑀢𑁆𑀬𑀓𑀼𑀰𑀮𑁄 𑀬𑀣 𑀲𑀁𑀪𑀯𑀦𑁆𑀢𑀺𑁇
𑀬𑀣 𑀘𑀸𑀦𑀺𑀭𑁄𑀥𑀓𑁆𑀱𑀬𑀼 𑀲𑀁𑀲𑁆𑀣𑀺𑀢𑀼 𑀰𑀻𑀢𑀺𑀪𑀸𑀯𑀂
𑀢𑀲𑁆𑀫𑀺𑀦𑁆𑀯𑀺𑀥𑀺𑀚𑁆𑀜 𑀓𑀺𑀫𑀣𑁄 𑀮𑀺𑀧𑀺𑀰𑀸𑀲𑁆𑀢𑁆𑀭𑀫𑀸𑀢𑁆𑀭𑁂𑁈𑁩𑁈

𑀦𑁂𑀢𑀲𑁆𑀬 𑀆𑀘𑀭𑀺𑀬 𑀉𑀢𑁆𑀢𑀭𑀺 𑀯𑀸 𑀢𑁆𑀭𑀺𑀮𑁄𑀓𑁂
𑀲𑀭𑁆𑀯𑁂𑀱𑀼 𑀤𑁂𑀯𑀫𑀦𑀼𑀚𑁂𑀱𑁆𑀯𑀬𑀫𑁂𑀯 𑀚𑁂𑀱𑁆𑀞𑀂𑁇
𑀦𑀸𑀫𑀸𑀧𑀺 𑀢𑁂𑀱 𑀮𑀺𑀧𑀺𑀦𑀸𑀁 𑀦 𑀳𑀺 𑀯𑀺𑀢𑁆𑀣 𑀬𑀽𑀬𑀁
𑀬𑀢𑁆𑀭𑁂𑀱𑀼 𑀰𑀺𑀓𑁆𑀱𑀺𑀢𑀼 𑀧𑀼𑀭𑀸 𑀩𑀳𑀼𑀓𑀮𑁆𑀧𑀓𑁄𑀝𑁆𑀬𑀂𑁈𑁪𑁈

𑀲𑁄 𑀘𑀺𑀢𑁆𑀢𑀥𑀸𑀭 𑀚𑀕𑀢𑀸𑀁 𑀯𑀺𑀯𑀺𑀥𑀸 𑀯𑀺𑀘𑀺𑀢𑁆𑀭𑀸
𑀏𑀓𑀓𑁆𑀱𑀡𑁂𑀦 𑀅𑀬𑀼 𑀚𑀸𑀦𑀢𑀺 𑀰𑀼𑀤𑁆𑀥𑀲𑀢𑁆𑀢𑁆𑀯𑀂𑁇
𑀅𑀤𑀾𑀰𑁆𑀬𑀭𑀽𑀧𑀭𑀳𑀺𑀢𑀲𑁆𑀬 𑀕𑀢𑀺𑀁 𑀘 𑀯𑁂𑀢𑁆𑀢𑀺
𑀓𑀺𑀁 𑀯𑀸 𑀧𑀼𑀦𑁄𑀣 𑀮𑀺𑀧𑀺𑀦𑁄𑀓𑁆𑀱𑀭𑀤𑀾𑀰𑁆𑀬𑀭𑀽𑀧𑀸𑀫𑁆𑁈𑁫𑁈

𑀇𑀢𑁆𑀬𑀼𑀓𑁆𑀢𑁆𑀯𑀸 𑀲 𑀤𑁂𑀯𑀧𑀼𑀢𑁆𑀭𑁄 𑀩𑁄𑀥𑀺𑀲𑀢𑁆𑀢𑁆𑀯𑀁 𑀤𑀺𑀯𑁆𑀬𑁃𑀂 𑀓𑀼𑀲𑀼𑀫𑁃𑀭𑀪𑁆𑀬𑀭𑁆𑀘𑁆𑀬 𑀢𑀢𑁆𑀭𑁃𑀯𑀸𑀦𑁆𑀢𑀭𑁆𑀤𑀥𑁂𑁇 𑀢𑀢𑁆𑀭 𑀥𑀸𑀢𑁆𑀭𑁆𑀬𑀰𑁆𑀘 𑀘𑁂𑀝𑀻𑀯𑀭𑁆𑀕𑀸𑀰𑁆𑀘 𑀲𑁆𑀣𑀸𑀧𑀺𑀢𑀸 𑀅𑀪𑀽𑀯𑀦𑁆𑁇 𑀧𑀭𑀺𑀰𑁂𑀱𑀸𑀂 𑀰𑀸𑀓𑁆𑀬𑀸𑀂 𑀰𑀼𑀤𑁆𑀥𑁄𑀤𑀦𑀧𑁆𑀭𑀫𑀼𑀔𑀸𑀂 𑀧𑁆𑀭𑀓𑁆𑀭𑀸𑀫𑀦𑁆𑀢𑀂𑁈

𑀅𑀣 𑀩𑁄𑀥𑀺𑀲𑀢𑁆𑀢𑁆𑀯 𑀉𑀭𑀕𑀲𑀸𑀭𑀘𑀦𑁆𑀤𑀦𑀫𑀬𑀁 𑀮𑀺𑀧𑀺𑀨𑀮𑀓𑀫𑀸𑀤𑀸𑀬 𑀤𑀺𑀯𑁆𑀬𑀸𑀭𑁆𑀱𑀲𑀼𑀯𑀭𑁆𑀡𑀢𑀺𑀭𑀓𑀁 𑀲𑀫𑀦𑁆𑀢𑀸𑀦𑁆𑀫𑀡𑀺𑀭𑀢𑁆𑀦𑀧𑁆𑀭𑀢𑁆𑀬𑀼𑀧𑁆𑀢𑀁 𑀯𑀺𑀰𑁆𑀯𑀸𑀫𑀺𑀢𑁆𑀭𑀫𑀸𑀘𑀸𑀭𑁆𑀬𑀫𑁂𑀯𑀫𑀸𑀳-𑀓𑀢𑀫𑀸𑀁 𑀫𑁂 𑀪𑁄 𑀉𑀧𑀸𑀥𑁆𑀬𑀸𑀬 𑀮𑀺𑀧𑀺𑀁 𑀰𑀺𑀓𑁆𑀱𑀸𑀧𑀬𑀲𑀺𑁇 𑀩𑁆𑀭𑀸𑀳𑁆𑀫𑀻𑀔𑀭𑁄𑀱𑁆𑀝𑀻𑀧𑀼𑀱𑁆𑀓𑀭𑀲𑀸𑀭𑀺𑀁 𑀅𑀗𑁆𑀕𑀮𑀺𑀧𑀺𑀁 𑀯𑀗𑁆𑀕𑀮𑀺𑀧𑀺𑀁 𑀫𑀕𑀥𑀮𑀺𑀧𑀺𑀁 𑀫𑀗𑁆𑀕𑀮𑁆𑀬𑀮𑀺𑀧𑀺𑀁 𑀅𑀗𑁆𑀕𑀼𑀮𑀻𑀬𑀮𑀺𑀧𑀺𑀁 𑀰𑀓𑀸𑀭𑀺𑀮𑀺𑀧𑀺𑀁 𑀩𑁆𑀭𑀳𑁆𑀫𑀯𑀮𑀺𑀮𑀺𑀧𑀺𑀁 𑀧𑀸𑀭𑀼𑀱𑁆𑀬𑀮𑀺𑀧𑀺𑀁 𑀤𑁆𑀭𑀸𑀯𑀺𑀟𑀮𑀺𑀧𑀺𑀁 𑀓𑀺𑀭𑀸𑀢𑀮𑀺𑀧𑀺𑀁 𑀤𑀸𑀓𑁆𑀱𑀺𑀡𑁆𑀬𑀮𑀺𑀧𑀺𑀁 𑀉𑀕𑁆𑀭𑀮𑀺𑀧𑀺𑀁 𑀲𑀁𑀔𑁆𑀬𑀸𑀮𑀺𑀧𑀺𑀁 𑀅𑀦𑀼𑀮𑁄𑀫𑀮𑀺𑀧𑀺𑀁 𑀅𑀯𑀫𑀽𑀭𑁆𑀥𑀮𑀺𑀧𑀺𑀁 𑀤𑀭𑀤𑀮𑀺𑀧𑀺𑀁 𑀔𑀸𑀱𑁆𑀬𑀮𑀺𑀧𑀺𑀁 𑀘𑀻𑀦𑀮𑀺𑀧𑀺𑀁 𑀮𑀽𑀦𑀮𑀺𑀧𑀺𑀁 𑀳𑀽𑀡𑀮𑀺𑀧𑀺𑀁 𑀫𑀥𑁆𑀬𑀸𑀓𑁆𑀱𑀭𑀯𑀺𑀲𑁆𑀢𑀭𑀮𑀺𑀧𑀺𑀁 𑀧𑀼𑀱𑁆𑀧𑀮𑀺𑀧𑀺𑀁 𑀤𑁂𑀯𑀮𑀺𑀧𑀺𑀁 𑀦𑀸𑀕𑀮𑀺𑀧𑀺𑀁 𑀬𑀓𑁆𑀱𑀮𑀺𑀧𑀺𑀁 𑀕𑀦𑁆𑀥𑀭𑁆𑀯𑀮𑀺𑀧𑀺𑀁 𑀓𑀺𑀦𑁆𑀦𑀭𑀮𑀺𑀧𑀺𑀁 𑀫𑀳𑁄𑀭𑀕𑀮𑀺𑀧𑀺𑀁 𑀅𑀲𑀼𑀭𑀮𑀺𑀧𑀺𑀁 𑀕𑀭𑀼𑀟𑀮𑀺𑀧𑀺𑀁 𑀫𑀾𑀕𑀘𑀓𑁆𑀭𑀮𑀺𑀧𑀺𑀁 𑀯𑀸𑀬𑀲𑀭𑀼𑀢𑀮𑀺𑀧𑀺𑀁 𑀪𑁅𑀫𑀤𑁂𑀯𑀮𑀺𑀧𑀺𑀁 𑀅𑀦𑁆𑀢𑀭𑀻𑀓𑁆𑀱𑀤𑁂𑀯𑀮𑀺𑀧𑀺𑀁 𑀉𑀢𑁆𑀢𑀭𑀓𑀼𑀭𑀼𑀤𑁆𑀯𑀻𑀧𑀮𑀺𑀧𑀺𑀁 𑀅𑀧𑀭𑀕𑁄𑀟𑀸𑀦𑀻𑀮𑀺𑀧𑀺𑀁 𑀧𑀽𑀭𑁆𑀯𑀯𑀺𑀤𑁂𑀳𑀮𑀺𑀧𑀺𑀁 𑀉𑀢𑁆𑀓𑁆𑀱𑁂𑀧𑀮𑀺𑀧𑀺𑀁 𑀦𑀺𑀓𑁆𑀱𑁂𑀧𑀮𑀺𑀧𑀺𑀁 𑀯𑀺𑀓𑁆𑀱𑁂𑀧𑀮𑀺𑀧𑀺𑀁 𑀧𑁆𑀭𑀓𑁆𑀱𑁂𑀧𑀮𑀺𑀧𑀺𑀁 𑀲𑀸𑀕𑀭𑀮𑀺𑀧𑀺𑀁 𑀯𑀚𑁆𑀭𑀮𑀺𑀧𑀺𑀁 𑀮𑁂𑀔𑀧𑁆𑀭𑀢𑀺𑀮𑁂𑀔𑀮𑀺𑀧𑀺𑀁 𑀅𑀦𑀼𑀤𑁆𑀭𑀼𑀢𑀮𑀺𑀧𑀺𑀁 𑀰𑀸𑀲𑁆𑀢𑁆𑀭𑀸𑀯𑀭𑁆𑀢𑀸𑀁 𑀕𑀡𑀦𑀸𑀯𑀭𑁆𑀢𑀮𑀺𑀧𑀺𑀁 𑀉𑀢𑁆𑀓𑁆𑀱𑁂𑀧𑀸𑀯𑀭𑁆𑀢𑀮𑀺𑀧𑀺𑀁 𑀦𑀺𑀓𑁆𑀱𑁂𑀧𑀸𑀯𑀭𑁆𑀢𑀮𑀺𑀧𑀺𑀁 𑀧𑀸𑀤𑀮𑀺𑀔𑀺𑀢𑀮𑀺𑀧𑀺𑀁 𑀤𑁆𑀯𑀺𑀭𑀼𑀢𑁆𑀢𑀭𑀧𑀤𑀲𑀁𑀥𑀺𑀮𑀺𑀧𑀺𑀁 𑀬𑀸𑀯𑀤𑁆𑀤𑀰𑁄𑀢𑁆𑀢𑀭𑀧𑀤𑀲𑀁𑀥𑀺𑀮𑀺𑀧𑀺𑀁 𑀫𑀥𑁆𑀬𑀸𑀳𑀸𑀭𑀺𑀡𑀻𑀮𑀺𑀧𑀺𑀁 𑀲𑀭𑁆𑀯𑀭𑀼𑀢𑀲𑀁𑀕𑁆𑀭𑀳𑀡𑀻𑀮𑀺𑀧𑀺𑀁 𑀯𑀺𑀤𑁆𑀬𑀸𑀦𑀼𑀮𑁄𑀫𑀸𑀯𑀺𑀫𑀺𑀰𑁆𑀭𑀺𑀢𑀮𑀺𑀧𑀺𑀁 𑀋𑀱𑀺𑀢𑀧𑀲𑁆𑀢𑀧𑁆𑀢𑀸𑀁 𑀭𑁄𑀘𑀫𑀸𑀦𑀸𑀁 𑀥𑀭𑀡𑀻𑀧𑁆𑀭𑁂𑀓𑁆𑀱𑀺𑀡𑀻𑀮𑀺𑀧𑀺𑀁 𑀕𑀕𑀦𑀧𑁆𑀭𑁂𑀓𑁆𑀱𑀺𑀡𑀻𑀮𑀺𑀧𑀺𑀁 𑀲𑀭𑁆𑀯𑁅𑀱𑀥𑀺𑀦𑀺𑀱𑁆𑀬𑀦𑁆𑀤𑀸𑀁 𑀲𑀭𑁆𑀯𑀲𑀸𑀭𑀲𑀁𑀕𑁆𑀭𑀳𑀡𑀻𑀁 𑀲𑀭𑁆𑀯𑀪𑀽𑀢𑀭𑀼𑀢𑀕𑁆𑀭𑀳𑀡𑀻𑀫𑁆𑁇 𑀆𑀲𑀸𑀁 𑀪𑁄 𑀉𑀧𑀸𑀥𑁆𑀬𑀸𑀬 𑀘𑀢𑀼𑀱𑁆𑀱𑀱𑁆𑀝𑀻𑀮𑀺𑀧𑀻𑀦𑀸𑀁 𑀓𑀢𑀫𑀸𑀁 𑀢𑁆𑀯𑀁 𑀰𑀺𑀱𑁆𑀬𑀸𑀧𑀬𑀺𑀱𑁆𑀬𑀲𑀺?

𑀅𑀣 𑀯𑀺𑀰𑁆𑀯𑀸𑀫𑀺𑀢𑁆𑀭𑁄 𑀤𑀸𑀭𑀓𑀸𑀘𑀸𑀭𑁆𑀬𑁄 𑀯𑀺𑀲𑁆𑀫𑀺𑀢𑀂 𑀧𑁆𑀭𑀳𑀲𑀺𑀢𑀯𑀤𑀦𑁄 𑀦𑀺𑀳𑀢𑀫𑀸𑀦𑀫𑀤𑀤𑀭𑁆𑀧 𑀇𑀫𑀸𑀁 𑀕𑀸𑀣𑀸𑀫𑀪𑀸𑀱𑀢—

𑀆𑀰𑁆𑀘𑀭𑁆𑀬𑀁 𑀰𑀼𑀤𑁆𑀥𑀲𑀢𑁆𑀢𑁆𑀯𑀲𑁆𑀬 𑀮𑁄𑀓𑁂 𑀮𑁄𑀓𑀸𑀦𑀼𑀯𑀭𑁆𑀢𑀺𑀦𑁄𑁇
𑀰𑀺𑀓𑁆𑀱𑀺𑀢𑀂 𑀲𑀭𑁆𑀯𑀰𑀸𑀲𑁆𑀢𑁆𑀭𑁂𑀱𑀼 𑀮𑀺𑀧𑀺𑀰𑀸𑀮𑀸𑀫𑀼𑀧𑀸𑀕𑀢𑀂𑁈𑁬𑁈

𑀬𑁂𑀱𑀸𑀫𑀳𑀁 𑀦𑀸𑀫𑀥𑁂𑀬𑀁 𑀮𑀺𑀧𑀻𑀦𑀸𑀁 𑀦 𑀧𑁆𑀭𑀚𑀸𑀦𑀫𑀺𑁇
𑀢𑀢𑁆𑀭𑁃𑀱 𑀰𑀺𑀓𑁆𑀱𑀺𑀢𑀂 𑀲𑀦𑁆𑀢𑁄 𑀮𑀺𑀧𑀺𑀰𑀸𑀮𑀸𑀫𑀼𑀧𑀸𑀕𑀢𑀂𑁈𑁭𑁈

𑀯𑀓𑁆𑀢𑁆𑀭𑀁 𑀘𑀸𑀲𑁆𑀬 𑀦 𑀧𑀰𑁆𑀬𑀸𑀫𑀺 𑀫𑀽𑀭𑁆𑀥𑀸𑀦𑀁 𑀢𑀲𑁆𑀬 𑀦𑁃𑀯 𑀘𑁇
𑀰𑀺𑀱𑁆𑀬𑀬𑀺𑀱𑁆𑀬𑁂 𑀓𑀣𑀁 𑀳𑁆𑀬𑁂𑀦𑀁 𑀮𑀺𑀧𑀺𑀧𑁆𑀭𑀚𑁆𑀜𑀸𑀬 𑀧𑀸𑀭𑀕𑀫𑁆𑁈𑁮𑁈

𑀤𑁂𑀯𑀤𑁂𑀯𑁄 𑀳𑁆𑀬𑀢𑀺𑀤𑁂𑀯𑀂 𑀲𑀭𑁆𑀯𑀤𑁂𑀯𑁄𑀢𑁆𑀢𑀫𑁄 𑀯𑀺𑀪𑀼𑀂𑁇
𑀅𑀲𑀫𑀰𑁆𑀘 𑀯𑀺𑀰𑀺𑀱𑁆𑀝𑀰𑁆𑀘 𑀮𑁄𑀓𑁂𑀱𑁆𑀯𑀧𑁆𑀭𑀢𑀺𑀧𑀼𑀤𑁆𑀕𑀮𑀂𑁈𑁯𑁈

𑀅𑀲𑁆𑀬𑁃𑀯 𑀢𑁆𑀯𑀦𑀼𑀪𑀸𑀯𑁂𑀦 𑀧𑁆𑀭𑀚𑁆𑀜𑁄𑀧𑀸𑀬𑁂 𑀯𑀺𑀰𑁂𑀱𑀢𑀂𑁇
𑀰𑀺𑀓𑁆𑀱𑀺𑀢𑀁 𑀰𑀺𑀱𑁆𑀬𑀬𑀺𑀱𑁆𑀬𑀸𑀫𑀺 𑀲𑀭𑁆𑀯𑀮𑁄𑀓𑀧𑀭𑀸𑀬𑀡𑀫𑁆𑁈𑁧𑁦𑁈

𑀇𑀢𑀺 𑀳𑀺 𑀪𑀺𑀓𑁆𑀱𑀯𑁄 𑀤𑀰 𑀤𑀸𑀭𑀓𑀲𑀳𑀲𑁆𑀭𑀸𑀡𑀺 𑀩𑁄𑀥𑀺𑀲𑀢𑁆𑀢𑁆𑀯𑁂𑀦 𑀲𑀸𑀭𑁆𑀥𑀁 𑀮𑀺𑀧𑀺𑀁 𑀰𑀺𑀱𑁆𑀬𑀦𑁆𑀢𑁂 𑀲𑁆𑀫𑁇 𑀢𑀢𑁆𑀭 𑀩𑁄𑀥𑀺𑀲𑀢𑁆𑀢𑁆𑀯𑀸𑀥𑀺𑀲𑁆𑀣𑀸𑀦𑁂𑀦 𑀢𑁂𑀱𑀸𑀁 𑀤𑀸𑀭𑀓𑀸𑀡𑀸𑀁 𑀫𑀸𑀢𑀾𑀓𑀸𑀁 𑀯𑀸𑀘𑀬𑀢𑀸𑀁 𑀬𑀤𑀸 𑀅𑀓𑀸𑀭𑀁 𑀧𑀭𑀺𑀓𑀻𑀭𑁆𑀢𑀬𑀦𑁆𑀢𑀺 𑀲𑁆𑀫, 𑀢𑀤𑀸 𑀅𑀦𑀺𑀢𑁆𑀬𑀂 𑀲𑀭𑁆𑀯𑀲𑀁𑀲𑁆𑀓𑀸𑀭𑀰𑀩𑁆𑀤𑁄 𑀦𑀺𑀰𑁆𑀘𑀭𑀢𑀺 𑀲𑁆𑀫𑁇 𑀆𑀓𑀸𑀭𑁂 𑀧𑀭𑀺𑀓𑀻𑀭𑁆𑀢𑁆𑀬𑀫𑀸𑀦𑁂 𑀆𑀢𑁆𑀫𑀧𑀭𑀳𑀺𑀢𑀰𑀩𑁆𑀤𑁄 𑀦𑀺𑀰𑁆𑀘𑀭𑀢𑀺 𑀲𑁆𑀫𑁇 𑀇𑀓𑀸𑀭𑁂 𑀇𑀦𑁆𑀤𑁆𑀭𑀺𑀬𑀯𑁃𑀓𑀮𑁆𑀬𑀰𑀩𑁆𑀤𑀂𑁇 𑀈𑀓𑀸𑀭𑁂 𑀈𑀢𑀺𑀩𑀳𑀼𑀮𑀁 𑀚𑀕𑀤𑀺𑀢𑀺𑁇 𑀉𑀓𑀸𑀭𑁂 𑀉𑀧𑀤𑁆𑀭𑀯𑀩𑀳𑀼𑀮𑀁 𑀚𑀕𑀤𑀺𑀢𑀺𑁇 𑀊𑀓𑀸𑀭𑁂 𑀊𑀦𑀲𑀢𑁆𑀢𑁆𑀯𑀁 𑀚𑀕𑀤𑀺𑀢𑀺𑁇 𑀏𑀓𑀸𑀭𑁂 𑀏𑀱𑀡𑀸𑀲𑀫𑀼𑀢𑁆𑀣𑀸𑀦𑀤𑁄𑀱𑀰𑀩𑁆𑀤𑀂𑁇 𑀐𑀓𑀸𑀭𑁂 𑀐𑀭𑁆𑀬𑀸𑀧𑀣𑀂 𑀰𑁆𑀭𑁂𑀬𑀸𑀦𑀺𑀢𑀺𑁇 𑀑𑀓𑀸𑀭𑁂 𑀑𑀖𑁄𑀢𑁆𑀢𑀭𑀰𑀩𑁆𑀤𑀂𑁇 𑀒𑀓𑀸𑀭𑁂 𑀒𑀧𑀧𑀸𑀤𑀼𑀓𑀰𑀩𑁆𑀤𑀂𑁇 𑀅𑀁𑀓𑀸𑀭𑁂 𑀅𑀫𑁄𑀖𑁄𑀢𑁆𑀧𑀢𑁆𑀢𑀺𑀰𑀩𑁆𑀤𑀂𑁇 𑀅𑀂𑀓𑀸𑀭𑁂 𑀅𑀲𑁆𑀢𑀁𑀕𑀫𑀦𑀰𑀩𑁆𑀤𑁄 𑀦𑀺𑀰𑁆𑀘𑀭𑀢𑀺 𑀲𑁆𑀫𑁇 𑀓𑀓𑀸𑀭𑁂 𑀓𑀭𑁆𑀫𑀯𑀺𑀧𑀸𑀓𑀸𑀯𑀢𑀸𑀭𑀰𑀩𑁆𑀤𑀂𑁇 𑀔𑀓𑀸𑀭𑁂 𑀔𑀲𑀫𑀲𑀭𑁆𑀯𑀥𑀭𑁆𑀫𑀰𑀩𑁆𑀤𑀂𑁇 𑀕𑀓𑀸𑀭𑁂 𑀕𑀫𑁆𑀪𑀻𑀭𑀥𑀭𑁆𑀫𑀧𑁆𑀭𑀢𑀻𑀢𑁆𑀬𑀲𑀫𑀼𑀢𑁆𑀧𑀸𑀤𑀸𑀯𑀢𑀸𑀭𑀰𑀩𑁆𑀤𑀂𑁇 𑀖𑀓𑀸𑀭𑁂 𑀖𑀦𑀧𑀝𑀮𑀸𑀯𑀺𑀤𑁆𑀬𑀸𑀫𑁄𑀳𑀸𑀦𑁆𑀥𑀓𑀸𑀭𑀯𑀺𑀥𑀫𑀦𑀰𑀩𑁆𑀤𑀂𑁇 𑀗𑀓𑀸𑀭𑁂𑀗𑁆𑀕𑀯𑀺𑀰𑀼𑀤𑁆𑀥𑀺𑀰𑀩𑁆𑀤𑀂𑁇 𑀘𑀓𑀸𑀭𑁂 𑀘𑀢𑀼𑀭𑀸𑀭𑁆𑀬𑀲𑀢𑁆𑀬𑀰𑀩𑁆𑀤𑀂𑁇 𑀙𑀓𑀸𑀭𑁂 𑀙𑀦𑁆𑀤𑀭𑀸𑀕𑀧𑁆𑀭𑀳𑀸𑀡𑀰𑀩𑁆𑀤𑀂𑁇 𑀚𑀓𑀸𑀭𑁂 𑀚𑀭𑀸𑀫𑀭𑀡𑀲𑀫𑀢𑀺𑀓𑁆𑀭𑀫𑀡𑀰𑀩𑁆𑀤𑀂𑁇 𑀛𑀓𑀸𑀭𑁂 𑀛𑀱𑀥𑁆𑀯𑀚𑀩𑀮𑀦𑀺𑀕𑁆𑀭𑀳𑀡𑀰𑀩𑁆𑀤𑀂𑁇 𑀜𑀓𑀸𑀭𑁂 𑀚𑁆𑀜𑀸𑀧𑀦𑀰𑀩𑁆𑀤𑀂𑁇 𑀝𑀓𑀸𑀭𑁂 𑀧𑀝𑁄𑀧𑀘𑁆𑀙𑁂𑀤𑀦𑀰𑀩𑁆𑀤𑀂𑁇 𑀞𑀓𑀸𑀭𑁂 𑀞𑀧𑀦𑀻𑀬𑀧𑁆𑀭𑀰𑁆𑀦𑀰𑀩𑁆𑀤𑀂𑁇 𑀟𑀓𑀸𑀭𑁂 𑀟𑀫𑀭𑀫𑀸𑀭𑀦𑀺𑀕𑁆𑀭𑀳𑀡𑀰𑀩𑁆𑀤𑀂𑁇 𑀠𑀓𑀸𑀭𑁂 𑀫𑀻𑀠𑀯𑀺𑀱𑀬𑀸 𑀇𑀢𑀺𑁇 𑀡𑀓𑀸𑀭𑁂 𑀭𑁂𑀡𑀼𑀓𑁆𑀮𑁂𑀰𑀸 𑀇𑀢𑀺𑁇 𑀢𑀓𑀸𑀭𑁂 𑀢𑀣𑀢𑀸𑀲𑀁𑀪𑁂𑀤𑀰𑀩𑁆𑀤𑀂𑁇 𑀣𑀓𑀸𑀭𑁂 𑀣𑀸𑀫𑀩𑀮𑀯𑁂𑀕𑀯𑁃𑀰𑀸𑀭𑀤𑁆𑀬𑀰𑀩𑁆𑀤𑀂𑁇 𑀤𑀓𑀸𑀭𑁂 𑀤𑀸𑀦𑀤𑀫𑀲𑀁𑀬𑀫𑀲𑁅𑀭𑀪𑁆𑀬𑀰𑀩𑁆𑀤𑀂𑁇 𑀥𑀓𑀸𑀭𑁂 𑀥𑀦𑀫𑀸𑀭𑁆𑀬𑀸𑀡𑀸𑀁 𑀲𑀧𑁆𑀢𑀯𑀺𑀥𑀫𑀺𑀢𑀺𑁇 𑀦𑀓𑀸𑀭𑁂 𑀦𑀸𑀫𑀭𑀽𑀧𑀧𑀭𑀺𑀚𑁆𑀜𑀸𑀰𑀩𑁆𑀤𑀂𑁇 𑀧𑀓𑀸𑀭𑁂 𑀧𑀭𑀫𑀸𑀭𑁆𑀣𑀰𑀩𑁆𑀤𑀂𑁇 𑀨𑀓𑀸𑀭𑁂 𑀨𑀮𑀧𑁆𑀭𑀸𑀧𑁆𑀢𑀺𑀲𑀸𑀓𑁆𑀱𑀸𑀢𑁆𑀓𑁆𑀭𑀺𑀬𑀸𑀰𑀩𑁆𑀤𑀂𑁇 𑀩𑀓𑀸𑀭𑁂 𑀩𑀦𑁆𑀥𑀦𑀫𑁄𑀓𑁆𑀱𑀰𑀩𑁆𑀤𑀂𑁇 𑀪𑀓𑀸𑀭𑁂 𑀪𑀯𑀯𑀺𑀪𑀯𑀰𑀩𑁆𑀤𑀂𑁇 𑀫𑀓𑀸𑀭𑁂 𑀫𑀤𑀫𑀸𑀦𑁄𑀧𑀰𑀫𑀦𑀰𑀩𑁆𑀤𑀂𑁇 𑀬𑀓𑀸𑀭𑁂 𑀬𑀣𑀸𑀯𑀤𑁆𑀥𑀭𑁆𑀫𑀧𑁆𑀭𑀢𑀺𑀯𑁂𑀥𑀰𑀩𑁆𑀤𑀂𑁇 𑀭𑀓𑀸𑀭𑁂 𑀭𑀢𑁆𑀬𑀭𑀢𑀺𑀧𑀭𑀫𑀸𑀭𑁆𑀣𑀭𑀢𑀺𑀰𑀩𑁆𑀤𑀂𑁇 𑀮𑀓𑀸𑀭𑁂 𑀮𑀢𑀸𑀙𑁂𑀤𑀦𑀰𑀩𑁆𑀤𑀂𑁇 𑀯𑀓𑀸𑀭𑁂 𑀯𑀭𑀬𑀸𑀦𑀰𑀩𑁆𑀤𑀂𑁇 𑀰𑀓𑀸𑀭𑁂 𑀰𑀫𑀣𑀯𑀺𑀧𑀰𑁆𑀬𑀦𑀸𑀰𑀩𑁆𑀤𑀂𑁇 𑀱𑀓𑀸𑀭𑁂 𑀱𑀟𑀸𑀬𑀢𑀦𑀦𑀺𑀕𑁆𑀭𑀳𑀡𑀸𑀪𑀺𑀚𑁆𑀜𑀚𑁆𑀜𑀸𑀦𑀸𑀯𑀸𑀧𑁆𑀢𑀺𑀰𑀩𑁆𑀤𑀂𑁇 𑀲𑀓𑀸𑀭𑁂 𑀲𑀭𑁆𑀯𑀚𑁆𑀜𑀚𑁆𑀜𑀸𑀦𑀸𑀪𑀺𑀲𑀁𑀩𑁄𑀥𑀦𑀰𑀩𑁆𑀤𑀂𑁇 𑀳𑀓𑀸𑀭𑁂 𑀳𑀢𑀓𑁆𑀮𑁂𑀰𑀯𑀺𑀭𑀸𑀕𑀰𑀩𑁆𑀤𑀂𑁇 𑀓𑁆𑀱𑀓𑀸𑀭𑁂 𑀧𑀭𑀺𑀓𑀻𑀭𑁆𑀢𑁆𑀬𑀫𑀸𑀦𑁂 𑀓𑁆𑀱𑀡𑀧𑀭𑁆𑀬𑀦𑁆𑀢𑀸𑀪𑀺𑀮𑀸𑀧𑁆𑀬𑀲𑀭𑁆𑀯𑀥𑀭𑁆𑀫𑀰𑀩𑁆𑀤𑁄 𑀦𑀺𑀰𑁆𑀘𑀭𑀢𑀺 𑀲𑁆𑀫𑁈

𑀇𑀢𑀺 𑀳𑀺 𑀪𑀺𑀓𑁆𑀱𑀯𑀲𑁆𑀢𑁂𑀱𑀸𑀁 𑀤𑀸𑀭𑀓𑀸𑀡𑀸𑀁 𑀫𑀸𑀢𑀾𑀓𑀸𑀁 𑀯𑀸𑀘𑀬𑀢𑀸𑀁 𑀩𑁄𑀥𑀺𑀲𑀢𑁆𑀢𑁆𑀯𑀸𑀦𑀼𑀪𑀸𑀯𑁂𑀦𑁃𑀯 𑀧𑁆𑀭𑀫𑀼𑀔𑀸𑀦𑁆𑀬𑀲𑀁𑀔𑁆𑀬𑁂𑀬𑀸𑀦𑀺 𑀥𑀭𑁆𑀫𑀫𑀼𑀔𑀰𑀢𑀲𑀳𑀲𑁆𑀭𑀸𑀡𑀺 𑀦𑀺𑀰𑁆𑀘𑀭𑀦𑁆𑀢𑀺 𑀲𑁆𑀫𑁈

𑀢𑀤𑀸𑀦𑀼𑀧𑀽𑀭𑁆𑀯𑁂𑀡 𑀩𑁄𑀥𑀺𑀲𑀢𑁆𑀢𑁆𑀯𑁂𑀦 𑀮𑀺𑀧𑀺𑀰𑀸𑀮𑀸𑀲𑁆𑀣𑀺𑀢𑁂𑀦 𑀤𑁆𑀯𑀸𑀢𑁆𑀭𑀺𑀁𑀰𑀤𑁆𑀤𑀸𑀭𑀓𑀲𑀳𑀲𑁆𑀭𑀸𑀡𑀺 𑀧𑀭𑀺𑀧𑀸𑀘𑀺𑀢𑀸𑀦𑁆𑀬𑀪𑀽𑀯𑀦𑁆𑁇 𑀅𑀦𑀼𑀢𑁆𑀢𑀭𑀸𑀬𑀸𑀁 𑀲𑀫𑁆𑀬𑀓𑁆𑀲𑀁𑀩𑁄𑀥𑁅 𑀘𑀺𑀢𑁆𑀢𑀸𑀦𑁆𑀬𑀼𑀢𑁆𑀧𑀸𑀤𑀺𑀢𑀸𑀦𑀺 𑀤𑁆𑀯𑀸𑀢𑁆𑀭𑀺𑀁𑀰𑀤𑁆𑀤𑀸𑀭𑀺𑀓𑀸𑀲𑀳𑀲𑁆𑀭𑀸𑀡𑀺𑁇 𑀅𑀬𑀁 𑀳𑁂𑀢𑀼𑀭𑀬𑀁 𑀧𑁆𑀭𑀢𑁆𑀬𑀬𑁄 𑀬𑀘𑁆𑀙𑀺𑀓𑁆𑀱𑀺𑀢𑁄𑀧𑀺 𑀩𑁄𑀥𑀺𑀲𑀢𑁆𑀢𑁆𑀯𑁄 𑀮𑀺𑀧𑀺𑀰𑀸𑀮𑀸𑀫𑀼𑀧𑀸𑀕𑀘𑁆𑀙𑀢𑀺 𑀲𑁆𑀫𑁈

𑁈 𑀇𑀢𑀺 𑀰𑁆𑀭𑀻𑀮𑀮𑀺𑀢𑀯𑀺𑀲𑁆𑀢𑀭𑁂 𑀮𑀺𑀧𑀺𑀰𑀸𑀮𑀸𑀲𑀁𑀤𑀭𑁆𑀰𑀦𑀧𑀭𑀺𑀯𑀭𑁆𑀢𑁄 𑀦𑀸𑀫 𑀤𑀰𑀫𑁄𑀥𑁆𑀬𑀸𑀬𑀂𑁈