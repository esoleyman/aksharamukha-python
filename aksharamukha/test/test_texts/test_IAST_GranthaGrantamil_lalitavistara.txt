ললিতৱিস্তরঃ

নমঃ সর্ৱবুদ্ধবোধিসত্ত্ৱেভ্যঃ।

॥ ওং নমো দশদিগনন্তাপর্যন্তলোকধাতুপ্রতিষ্ঠিতসর্ৱবুদ্ধবোধিসত্ত্ৱার্যশ্রাৱকপ্রত্যেকবুদ্ধেভ্যোঽতীতানাগতপ্রত্যুত্পন্নেভ্যঃ॥

১০ লিপিশালাসংদর্শনপরিৱর্তো দশমঃ।

ইতি হি ভিক্ষৱঃ সংৱৃদ্ধঃ কুমারঃ। তদা মাঙ্গল্যশতসহস্রৈঃ লিপিশালামুপনীযতে স্ম দশভির্দারকসহস্রৈঃ পরিৱৃতঃ পুরস্কৃতঃ, দশভিশ্চ রথসহস্রৈঃ খাদনীযভোজনীযস্ৱাদনীযপরিপূর্ণৈর্হিরণ্যসুৱর্ণপরিপূর্ণৈশ্চ। যেন কপিলৱস্তুনি মহানগরে ৱীথিচত্ৱররথ্যান্তরাপণমুখেষ্ৱভ্যৱকীর্যতে স্ম অভিৱিশ্রাম্যন্তে। অষ্টাভিশ্চ তূর্যশতসহস্রৈঃ প্রঘুষ্যমাণৈর্মহতা চ পুষ্পৱর্ষেণাভিপ্রৱর্ষতা ৱিতর্দিনির্যূহতোরণগৱাক্ষহর্ম্যকূটাগারপ্রাসাদতলেষু কন্যাশতসহস্রাণি সর্ৱালংকারভূষিতাঃ স্থিতা অভূৱন্। বোধিসত্ত্ৱং প্রেক্ষমাণাঃ কুসুমানি চ ক্ষিপন্তি স্ম। অষ্টৌ চ মরুত্কন্যাসহস্রাণি ৱিগলিতালংকারাভরণালংকৃতানি রত্নভদ্রংকরেণ গৃহীতানি মার্গং শোধযন্ত্যো বোধিসত্ত্ৱস্য পুরতো গচ্ছন্তি স্ম। দেৱনাগযক্ষগন্ধর্ৱাসুরগরুডকিন্নরমহোরগাশ্চার্ধকাযিকা গগনতলাত্পুষ্পপট্টদামান্যভিপ্রলম্বযন্তি স্ম। সর্ৱে চ শাক্যগণাঃ শুদ্ধোদনং রাজানং পুরস্কৃত্য বোধিসত্ত্ৱস্য পুরতো গচ্ছন্তি স্ম। অনেনৈৱংরূপেণ ৱ্যূহেন বোধিসত্ত্ৱো লিপিশালামুপনীযতে স্ম॥

সমনন্তরপ্রৱেশিতশ্চ বোধিসত্ত্ৱো লিপিশালাম্। অথ ৱিশ্ৱামিত্রো নাম দারকাচার্যো বোধিসত্ত্ৱস্য শ্রিযং তেজশ্চাসহমানো ধরণিতলে নিৱিষ্টোঽধোমুখঃ প্রপততি স্ম। তং তথা প্রপতিতং দৃষ্ট্ৱা শুভাঙ্গো নাম তুষিতকাযিকো দেৱপুত্রো দক্ষিণেন করতলেন পরিগৃহ্যোত্থাপযতি স্ম। উত্থাপ্য চ গগনতলস্থো রাজানং শুদ্ধোদনং তং চ মহান্তং জনকাযং গাথাভিরভ্যভাষত্—

শাস্ত্রাণি যানি প্রচলন্তি মনুষ্যলোকে
সংখ্যা লিপিশ্চ গণনাপি চ ধাতুতন্ত্রম্।
যে শিল্পযোগ পৃথু লৌকিক অপ্রমেযাঃ
তেষ্ৱেষু শিক্ষিতু পুরা বহুকল্পকোট্যঃ॥১॥

কিং তূ জনস্য অনুৱর্তনতাং করোতি
লিপিশালমাগতু সুশিক্ষিতু শিষ্যণার্থম্।
পরিপাচনার্থ বহুদারক অগ্রযানে
অন্যাংশ্চ সত্ত্ৱনযুতানমৃতে ৱিনেতুম্॥২॥

লোকোত্তরেষু চতুসত্যপথে ৱিধিজ্ঞো
হেতুপ্রতীত্যকুশলো যথ সংভৱন্তি।
যথ চানিরোধক্ষযু সংস্থিতু শীতিভাৱঃ
তস্মিন্ৱিধিজ্ঞ কিমথো লিপিশাস্ত্রমাত্রে॥৩॥

নেতস্য আচরিয উত্তরি ৱা ত্রিলোকে
সর্ৱেষু দেৱমনুজেষ্ৱযমেৱ জেষ্ঠঃ।
নামাপি তেষ লিপিনাং ন হি ৱিত্থ যূযং
যত্রেষু শিক্ষিতু পুরা বহুকল্পকোট্যঃ॥৪॥

সো চিত্তধার জগতাং ৱিৱিধা ৱিচিত্রা
একক্ষণেন অযু জানতি শুদ্ধসত্ত্ৱঃ।
অদৃশ্যরূপরহিতস্য গতিং চ ৱেত্তি
কিং ৱা পুনোঽথ লিপিনোঽক্ষরদৃশ্যরূপাম্॥৫॥

ইত্যুক্ত্ৱা স দেৱপুত্রো বোধিসত্ত্ৱং দিৱ্যৈঃ কুসুমৈরভ্যর্চ্য তত্রৈৱান্তর্দধে। তত্র ধাত্র্যশ্চ চেটীৱর্গাশ্চ স্থাপিতা অভূৱন্। পরিশেষাঃ শাক্যাঃ শুদ্ধোদনপ্রমুখাঃ প্রক্রামন্তঃ॥

অথ বোধিসত্ত্ৱ উরগসারচন্দনমযং লিপিফলকমাদায দিৱ্যার্ষসুৱর্ণতিরকং সমন্তান্মণিরত্নপ্রত্যুপ্তং ৱিশ্ৱামিত্রমাচার্যমেৱমাহ-কতমাং মে ভো উপাধ্যায লিপিং শিক্ষাপযসি। ব্রাহ্মীখরোষ্টীপুষ্করসারিং অঙ্গলিপিং ৱঙ্গলিপিং মগধলিপিং মঙ্গল্যলিপিং অঙ্গুলীযলিপিং শকারিলিপিং ব্রহ্মৱলিলিপিং পারুষ্যলিপিং দ্রাৱিডলিপিং কিরাতলিপিং দাক্ষিণ্যলিপিং উগ্রলিপিং সংখ্যালিপিং অনুলোমলিপিং অৱমূর্ধলিপিং দরদলিপিং খাষ্যলিপিং চীনলিপিং লূনলিপিং হূণলিপিং মধ্যাক্ষরৱিস্তরলিপিং পুষ্পলিপিং দেৱলিপিং নাগলিপিং যক্ষলিপিং গন্ধর্ৱলিপিং কিন্নরলিপিং মহোরগলিপিং অসুরলিপিং গরুডলিপিং মৃগচক্রলিপিং ৱাযসরুতলিপিং ভৌমদেৱলিপিং অন্তরীক্ষদেৱলিপিং উত্তরকুরুদ্ৱীপলিপিং অপরগোডানীলিপিং পূর্ৱৱিদেহলিপিং উত্ক্ষেপলিপিং নিক্ষেপলিপিং ৱিক্ষেপলিপিং প্রক্ষেপলিপিং সাগরলিপিং ৱজ্রলিপিং লেখপ্রতিলেখলিপিং অনুদ্রুতলিপিং শাস্ত্রাৱর্তাং গণনাৱর্তলিপিং উত্ক্ষেপাৱর্তলিপিং নিক্ষেপাৱর্তলিপিং পাদলিখিতলিপিং দ্ৱিরুত্তরপদসংধিলিপিং যাৱদ্দশোত্তরপদসংধিলিপিং মধ্যাহারিণীলিপিং সর্ৱরুতসংগ্রহণীলিপিং ৱিদ্যানুলোমাৱিমিশ্রিতলিপিং ঋষিতপস্তপ্তাং রোচমানাং ধরণীপ্রেক্ষিণীলিপিং গগনপ্রেক্ষিণীলিপিং সর্ৱৌষধিনিষ্যন্দাং সর্ৱসারসংগ্রহণীং সর্ৱভূতরুতগ্রহণীম্। আসাং ভো উপাধ্যায চতুষ্ষষ্টীলিপীনাং কতমাং ত্ৱং শিষ্যাপযিষ্যসি?

অথ ৱিশ্ৱামিত্রো দারকাচার্যো ৱিস্মিতঃ প্রহসিতৱদনো নিহতমানমদদর্প ইমাং গাথামভাষত—

আশ্চর্যং শুদ্ধসত্ত্ৱস্য লোকে লোকানুৱর্তিনো।
শিক্ষিতঃ সর্ৱশাস্ত্রেষু লিপিশালামুপাগতঃ॥৬॥

যেষামহং নামধেযং লিপীনাং ন প্রজানমি।
তত্রৈষ শিক্ষিতঃ সন্তো লিপিশালামুপাগতঃ॥৭॥

ৱক্ত্রং চাস্য ন পশ্যামি মূর্ধানং তস্য নৈৱ চ।
শিষ্যযিষ্যে কথং হ্যেনং লিপিপ্রজ্ঞায পারগম্॥৮॥

দেৱদেৱো হ্যতিদেৱঃ সর্ৱদেৱোত্তমো ৱিভুঃ।
অসমশ্চ ৱিশিষ্টশ্চ লোকেষ্ৱপ্রতিপুদ্গলঃ॥৯॥

অস্যৈৱ ত্ৱনুভাৱেন প্রজ্ঞোপাযে ৱিশেষতঃ।
শিক্ষিতং শিষ্যযিষ্যামি সর্ৱলোকপরাযণম্॥১০॥

ইতি হি ভিক্ষৱো দশ দারকসহস্রাণি বোধিসত্ত্ৱেন সার্ধং লিপিং শিষ্যন্তে স্ম। তত্র বোধিসত্ত্ৱাধিস্থানেন তেষাং দারকাণাং মাতৃকাং ৱাচযতাং যদা অকারং পরিকীর্তযন্তি স্ম, তদা অনিত্যঃ সর্ৱসংস্কারশব্দো নিশ্চরতি স্ম। আকারে পরিকীর্ত্যমানে আত্মপরহিতশব্দো নিশ্চরতি স্ম। ইকারে ইন্দ্রিযৱৈকল্যশব্দঃ। ঈকারে ঈতিবহুলং জগদিতি। উকারে উপদ্রৱবহুলং জগদিতি। ঊকারে ঊনসত্ত্ৱং জগদিতি। একারে এষণাসমুত্থানদোষশব্দঃ। ঐকারে ঐর্যাপথঃ শ্রেযানিতি। ওকারে ওঘোত্তরশব্দঃ। ঔকারে ঔপপাদুকশব্দঃ। অংকারে অমোঘোত্পত্তিশব্দঃ। অঃকারে অস্তংগমনশব্দো নিশ্চরতি স্ম। ককারে কর্মৱিপাকাৱতারশব্দঃ। খকারে খসমসর্ৱধর্মশব্দঃ। গকারে গম্ভীরধর্মপ্রতীত্যসমুত্পাদাৱতারশব্দঃ। ঘকারে ঘনপটলাৱিদ্যামোহান্ধকারৱিধমনশব্দঃ। ঙকারেঽঙ্গৱিশুদ্ধিশব্দঃ। চকারে চতুরার্যসত্যশব্দঃ। ছকারে ছন্দরাগপ্রহাণশব্দঃ। জকারে জরামরণসমতিক্রমণশব্দঃ। ঝকারে ঝষধ্ৱজবলনিগ্রহণশব্দঃ। ঞকারে জ্ঞাপনশব্দঃ। টকারে পটোপচ্ছেদনশব্দঃ। ঠকারে ঠপনীযপ্রশ্নশব্দঃ। ডকারে ডমরমারনিগ্রহণশব্দঃ। ঢকারে মীঢৱিষযা ইতি। ণকারে রেণুক্লেশা ইতি। তকারে তথতাসংভেদশব্দঃ। থকারে থামবলৱেগৱৈশারদ্যশব্দঃ। দকারে দানদমসংযমসৌরভ্যশব্দঃ। ধকারে ধনমার্যাণাং সপ্তৱিধমিতি। নকারে নামরূপপরিজ্ঞাশব্দঃ। পকারে পরমার্থশব্দঃ। ফকারে ফলপ্রাপ্তিসাক্ষাত্ক্রিযাশব্দঃ। বকারে বন্ধনমোক্ষশব্দঃ। ভকারে ভৱৱিভৱশব্দঃ। মকারে মদমানোপশমনশব্দঃ। যকারে যথাৱদ্ধর্মপ্রতিৱেধশব্দঃ। রকারে রত্যরতিপরমার্থরতিশব্দঃ। লকারে লতাছেদনশব্দঃ। ৱকারে ৱরযানশব্দঃ। শকারে শমথৱিপশ্যনাশব্দঃ। ষকারে ষডাযতননিগ্রহণাভিজ্ঞজ্ঞানাৱাপ্তিশব্দঃ। সকারে সর্ৱজ্ঞজ্ঞানাভিসংবোধনশব্দঃ। হকারে হতক্লেশৱিরাগশব্দঃ। ক্ষকারে পরিকীর্ত্যমানে ক্ষণপর্যন্তাভিলাপ্যসর্ৱধর্মশব্দো নিশ্চরতি স্ম॥

ইতি হি ভিক্ষৱস্তেষাং দারকাণাং মাতৃকাং ৱাচযতাং বোধিসত্ত্ৱানুভাৱেনৈৱ প্রমুখান্যসংখ্যেযানি ধর্মমুখশতসহস্রাণি নিশ্চরন্তি স্ম॥

তদানুপূর্ৱেণ বোধিসত্ত্ৱেন লিপিশালাস্থিতেন দ্ৱাত্রিংশদ্দারকসহস্রাণি পরিপাচিতান্যভূৱন্। অনুত্তরাযাং সম্যক্সংবোধৌ চিত্তান্যুত্পাদিতানি দ্ৱাত্রিংশদ্দারিকাসহস্রাণি। অযং হেতুরযং প্রত্যযো যচ্ছিক্ষিতোঽপি বোধিসত্ত্ৱো লিপিশালামুপাগচ্ছতি স্ম॥

॥ ইতি শ্রীললিতৱিস্তরে লিপিশালাসংদর্শনপরিৱর্তো নাম দশমোঽধ্যাযঃ॥