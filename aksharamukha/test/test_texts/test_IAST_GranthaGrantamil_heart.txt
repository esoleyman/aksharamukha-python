আর্যত্রিরত্নানুস্মৃতিসূত্রম্

(খ) সংস্কৃতপাঠঃ

ভারতীযভাষাযাম্-আর্যত্রিরত্নানুস্মৃতিসূত্রম্

ভোটভাষাযাম্-ফগ্স্-পা-দকোন্-ম্চ্ছোগ্-গ্সুম্-জেস্-সু-ড্রন্-পা-ম্দো

নমঃ সর্ৱবুদ্ধবোধিসত্ত্ৱেভ্যঃ

(বুদ্ধানুস্মৃতিঃ)

ইত্যপি বুদ্ধো ভগৱাংস্তথাগতোঽর্হন্ সম্যক্সংবুদ্ধো ৱিদ্যাচরণসম্পন্নঃ সুগতো লোকৱিদনুত্তরঃ পুরুষদম্যসারথিঃ শাস্তা দেৱমনুষ্যাণাং বুদ্ধো ভগৱানিতি।

নিষ্যন্দঃ স তথাগতঃ পুণ্যানাম্, অৱিপ্রণাশঃ কুশলমূলানাম্, অলঙ্কৃতঃ ক্ষান্ত্যা, আলযঃ পুণ্যনিধানানাম্, চিত্রিতোঽনুৱ্যঞ্জনৈঃ কুসুমিতো লক্ষণৈঃ, প্রতিরূপো গোচরেণ, অপ্রতিকূলো দর্শনেন, অভিরতিঃ শ্রদ্ধা(শুদ্ধা)ধিমুক্তানাম্, অনভিভূতঃ প্রজ্ঞযা, অনৱমর্দনীযো বলৈঃ, শাস্তা সর্ৱসত্ত্ৱানাম্, পিতা বোধিসত্ত্ৱানাম্, রাজা আর্যপুদ্গলানাম্, সার্থৱাহঃ নির্ৱাণনগরসম্প্রস্থিতানাম্, অপ্রমেযো জ্ঞানেন, অচিন্ত্যঃ প্রতিভানেন, ৱিশুদ্ধঃ স্ৱরেণ, আস্ৱদনীযো ঘোষেণ, অসেচনকো রূপেণ, অপ্রতিসমঃ কাযেন, অলিপ্তঃ কামৈঃ, অনুপলিপ্তো রূপৈঃ অসংসৃষ্ট আরূপ্যৈঃ, ৱিপ্রমুক্তঃ স্কন্ধেভ্যঃ, ৱিসম্প্রযুক্তো ধাতুভিঃ, সংৱৃত আযতনৈঃ, প্রচ্ছিন্নো গ্রন্থৈঃ, ৱিমুক্তঃ পরিদাঘ্নৈঃ, পরিমুক্তস্তৃষ্ণযা, ওঘাদুত্তীর্ণঃ পরিপূর্ণো জ্ঞানেন, প্রতিষ্ঠিতোঽতীতানাগতপ্রত্যুত্পন্নানাং বুদ্ধানাং ভগৱতাং জ্ঞানে, অপ্রতিষ্ঠিতো নির্ৱাণে, স্থিতো ভূতকোট্যাম্, স্থিতঃ সর্ৱসত্ত্ৱালোকনীযাযাং ভূমৌ, সর্ৱ ইমে তথাগতানাং ৱিশেষতঃ সম্যগ্ গুণাঃ।

(ধর্মানুস্মৃতিঃ)

সদ্ধর্মস্তু আদৌ কল্যাণঃ, মধ্যে কল্যাণঃ, পর্যৱসানে কল্যাণঃ, স্ৱর্থঃ সুৱ্যঞ্জনঃ, কেৱলঃ, পরিপূর্ণঃ, পরিশুদ্ধঃ, পর্যৱদাতঃ, স্ৱাখ্যাতঃ ভগৱতো ধর্মঃ, সান্দৃষ্টিকঃ, নির্জ্ৱরঃ, আকালিকঃ, ঔপনাযিকঃ, ঐহিপশ্যিকঃ, প্রত্যাত্মৱেদনীযো ৱিজ্ঞৈঃ, স্ৱাখ্যাতো ভগৱতো ধর্মৱিনযঃ সুপ্রৱেদিতঃ নৈর্যাণিকঃ, সংবোধিগামী, অভিন্নঃ সংস্তূপঃ, সপ্রতিশরণঃ, ছিন্নপ্লোতিকঃ।

(সংঘানুস্মৃতিঃ)

সুপ্রতিপন্নো ভগৱত আর্যসংঘঃ, ন্যাযপ্রতিপন্নঃ, ঋজুপ্রতিপন্নঃ, সামীচীপ্রতিপন্নঃ, অঞ্জলীকরণীযঃ, সামীচীকরণীযঃ, পুণ্যশ্রীক্ষেত্রঃ, মহাদক্ষিণাপরিশোধকঃ, প্রাহৱনীযঃ, আহৱনীযঃ।

॥ আর্যত্রিরত্নানুস্মৃতিসূত্রং সমাপ্তম্॥