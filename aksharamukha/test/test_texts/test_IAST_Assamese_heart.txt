আৰ্যত্ৰিৰত্নানুস্মৃতিসূত্ৰম্

(খ) সংস্কৃতপাঠঃ

ভাৰতীয়ভাষায়াম্-আৰ্যত্ৰিৰত্নানুস্মৃতিসূত্ৰম্

ভোটভাষায়াম্-ফগ্স্-পা-দকোন্-ম্চ্ছোগ্-গ্সুম্-জেস্-সু-ড্ৰন্-পা-ম্দো

নমঃ সৰ্ৱবুদ্ধবোধিসত্ত্ৱেভ্যঃ

(বুদ্ধানুস্মৃতিঃ)

ইত্যপি বুদ্ধো ভগৱাংস্তথাগতোঽৰ্হন্ সম্যক্সম্বুদ্ধো ৱিদ্যাচৰণসম্পন্নঃ সুগতো লোকৱিদনুত্তৰঃ পুৰুষদম্যসাৰথিঃ শাস্তা দেৱমনুষ্যাণাং বুদ্ধো ভগৱানিতি।

নিষ্যন্দঃ স তথাগতঃ পুণ্যানাম্, অৱিপ্ৰণাশঃ কুশলমূলানাম্, অলঙ্কৃতঃ ক্ষান্ত্যা, আলয়ঃ পুণ্যনিধানানাম্, চিত্ৰিতোঽনুৱ্যঞ্জনৈঃ কুসুমিতো লক্ষণৈঃ, প্ৰতিৰূপো গোচৰেণ, অপ্ৰতিকূলো দৰ্শনেন, অভিৰতিঃ শ্ৰদ্ধা(শুদ্ধা)ধিমুক্তানাম্, অনভিভূতঃ প্ৰজ্ঞয়া, অনৱমৰ্দনীয়ো বলৈঃ, শাস্তা সৰ্ৱসত্ত্ৱানাম্, পিতা বোধিসত্ত্ৱানাম্, ৰাজা আৰ্যপুদ্গলানাম্, সাৰ্থৱাহঃ নিৰ্ৱাণনগৰসম্প্ৰস্থিতানাম্, অপ্ৰমেয়ো জ্ঞানেন, অচিন্ত্যঃ প্ৰতিভানেন, ৱিশুদ্ধঃ স্ৱৰেণ, আস্ৱদনীয়ো ঘোষেণ, অসেচনকো ৰূপেণ, অপ্ৰতিসমঃ কায়েন, অলিপ্তঃ কামৈঃ, অনুপলিপ্তো ৰূপৈঃ অসংসৃষ্ট আৰূপ্যৈঃ, ৱিপ্ৰমুক্তঃ স্কন্ধেভ্যঃ, ৱিসম্প্ৰয়ুক্তো ধাতুভিঃ, সংৱৃত আয়তনৈঃ, প্ৰচ্ছিন্নো গ্ৰন্থৈঃ, ৱিমুক্তঃ পৰিদাঘ্নৈঃ, পৰিমুক্তস্তৃষ্ণয়া, ওঘাদুত্তীৰ্ণঃ পৰিপূৰ্ণো জ্ঞানেন, প্ৰতিষ্ঠিতোঽতীতানাগতপ্ৰত্যুৎপন্নানাং বুদ্ধানাং ভগৱতাং জ্ঞানে, অপ্ৰতিষ্ঠিতো নিৰ্ৱাণে, স্থিতো ভূতকোট্যাম্, স্থিতঃ সৰ্ৱসত্ত্ৱালোকনীয়ায়াং ভূমৌ, সৰ্ৱ ইমে তথাগতানাং ৱিশেষতঃ সম্যগ্ গুণাঃ।

(ধৰ্মানুস্মৃতিঃ)

সদ্ধৰ্মস্তু আদৌ কল্যাণঃ, মধ্যে কল্যাণঃ, পৰ্যৱসানে কল্যাণঃ, স্ৱৰ্থঃ সুৱ্যঞ্জনঃ, কেৱলঃ, পৰিপূৰ্ণঃ, পৰিশুদ্ধঃ, পৰ্যৱদাতঃ, স্ৱাখ্যাতঃ ভগৱতো ধৰ্মঃ, সান্দৃষ্টিকঃ, নিৰ্জ্ৱৰঃ, আকালিকঃ, ঔপনায়িকঃ, ঐহিপশ্যিকঃ, প্ৰত্যাত্মৱেদনীয়ো ৱিজ্ঞৈঃ, স্ৱাখ্যাতো ভগৱতো ধৰ্মৱিনয়ঃ সুপ্ৰৱেদিতঃ নৈৰ্যাণিকঃ, সম্বোধিগামী, অভিন্নঃ সংস্তূপঃ, সপ্ৰতিশৰণঃ, ছিন্নপ্লোতিকঃ।

(সঙ্ঘানুস্মৃতিঃ)

সুপ্ৰতিপন্নো ভগৱত আৰ্যসঙ্ঘঃ, ন্যায়প্ৰতিপন্নঃ, ঋজুপ্ৰতিপন্নঃ, সামীচীপ্ৰতিপন্নঃ, অঞ্জলীকৰণীয়ঃ, সামীচীকৰণীয়ঃ, পুণ্যশ্ৰীক্ষেত্ৰঃ, মহাদক্ষিণাপৰিশোধকঃ, প্ৰাহৱনীয়ঃ, আহৱনীয়ঃ।

॥ আৰ্যত্ৰিৰত্নানুস্মৃতিসূত্ৰং সমাপ্তম্॥