ఆర్యత్రిరత్నానుస్మృతిసూత్రం

(ఖ) సంస్కృతపాఠః

భారతీయభాషాయాం-ఆర్యత్రిరత్నానుస్మృతిసూత్రం

భోటభాషాయాం-ఫగ్స్-పా-దకోన్-మ్చ్ఛోగ్-గ్సుం-జేస్-సు-డ్రన్-పా-మ్దో

నమః సర్వబుద్ధబోధిసత్త్వేభ్యః

(బుద్ధానుస్మృతిః)

ఇత్యపి బుద్ధో భగవాంస్తథాగతోఽర్హన్ సమ్యక్సంబుద్ధో విద్యాచరణసంపన్నః సుగతో లోకవిదనుత్తరః పురుషదమ్యసారథిః శాస్తా దేవమనుష్యాణాం బుద్ధో భగవానితి.

నిష్యందః స తథాగతః పుణ్యానాం, అవిప్రణాశః కుశలమూలానాం, అలంకృతః క్షాంత్యా, ఆలయః పుణ్యనిధానానాం, చిత్రితోఽనువ్యంజనైః కుసుమితో లక్షణైః, ప్రతిరూపో గోచరేణ, అప్రతికూలో దర్శనేన, అభిరతిః శ్రద్ధా(శుద్ధా)ధిముక్తానాం, అనభిభూతః ప్రజ్ఞయా, అనవమర్దనీయో బలైః, శాస్తా సర్వసత్త్వానాం, పితా బోధిసత్త్వానాం, రాజా ఆర్యపుద్గలానాం, సార్థవాహః నిర్వాణనగరసంప్రస్థితానాం, అప్రమేయో జ్ఞానేన, అచింత్యః ప్రతిభానేన, విశుద్ధః స్వరేణ, ఆస్వదనీయో ఘోషేణ, అసేచనకో రూపేణ, అప్రతిసమః కాయేన, అలిప్తః కామైః, అనుపలిప్తో రూపైః అసంసృష్ట ఆరూప్యైః, విప్రముక్తః స్కంధేభ్యః, విసంప్రయుక్తో ధాతుభిః, సంవృత ఆయతనైః, ప్రచ్ఛిన్నో గ్రంథైః, విముక్తః పరిదాఘ్నైః, పరిముక్తస్తృష్ణయా, ఓఘాదుత్తీర్ణః పరిపూర్ణో జ్ఞానేన, ప్రతిష్ఠితోఽతీతానాగతప్రత్యుత్పన్నానాం బుద్ధానాం భగవతాం జ్ఞానే, అప్రతిష్ఠితో నిర్వాణే, స్థితో భూతకోట్యాం, స్థితః సర్వసత్త్వాలోకనీయాయాం భూమౌ, సర్వ ఇమే తథాగతానాం విశేషతః సమ్యగ్ గుణాః.

(ధర్మానుస్మృతిః)

సద్ధర్మస్తు ఆదౌ కల్యాణః, మధ్యే కల్యాణః, పర్యవసానే కల్యాణః, స్వర్థః సువ్యంజనః, కేవలః, పరిపూర్ణః, పరిశుద్ధః, పర్యవదాతః, స్వాఖ్యాతః భగవతో ధర్మః, సాందృష్టికః, నిర్జ్వరః, ఆకాలికః, ఔపనాయికః, ఐహిపశ్యికః, ప్రత్యాత్మవేదనీయో విజ్ఞైః, స్వాఖ్యాతో భగవతో ధర్మవినయః సుప్రవేదితః నైర్యాణికః, సంబోధిగామీ, అభిన్నః సంస్తూపః, సప్రతిశరణః, ఛిన్నప్లోతికః.

(సంఘానుస్మృతిః)

సుప్రతిపన్నో భగవత ఆర్యసంఘః, న్యాయప్రతిపన్నః, ఋజుప్రతిపన్నః, సామీచీప్రతిపన్నః, అంజలీకరణీయః, సామీచీకరణీయః, పుణ్యశ్రీక్షేత్రః, మహాదక్షిణాపరిశోధకః, ప్రాహవనీయః, ఆహవనీయః.

.. ఆర్యత్రిరత్నానుస్మృతిసూత్రం సమాప్తం..