આર્યત્રિરત્નાનુસ્મૃતિસૂત્રમ્

(ખ) સંસ્કૃતપાઠઃ

ભારતીયભાષાયામ્-આર્યત્રિરત્નાનુસ્મૃતિસૂત્રમ્

ભોટભાષાયામ્-ફગ્સ્-પા-દકોન્-મ્ચ્છોગ્-ગ્સુમ્-જેસ્-સુ-ડ્રન્-પા-મ્દો

નમઃ સર્વબુદ્ધબોધિસત્ત્વેભ્યઃ

(બુદ્ધાનુસ્મૃતિઃ)

ઇત્યપિ બુદ્ધો ભગવાંસ્તથાગતોઽર્હન્ સમ્યક્સંબુદ્ધો વિદ્યાચરણસમ્પન્નઃ સુગતો લોકવિદનુત્તરઃ પુરુષદમ્યસારથિઃ શાસ્તા દેવમનુષ્યાણાં બુદ્ધો ભગવાનિતિ.

નિષ્યન્દઃ સ તથાગતઃ પુણ્યાનામ્, અવિપ્રણાશઃ કુશલમૂલાનામ્, અલઙ્કૃતઃ ક્ષાન્ત્યા, આલયઃ પુણ્યનિધાનાનામ્, ચિત્રિતોઽનુવ્યઞ્જનૈઃ કુસુમિતો લક્ષણૈઃ, પ્રતિરૂપો ગોચરેણ, અપ્રતિકૂલો દર્શનેન, અભિરતિઃ શ્રદ્ધા(શુદ્ધા)ધિમુક્તાનામ્, અનભિભૂતઃ પ્રજ્ઞયા, અનવમર્દનીયો બલૈઃ, શાસ્તા સર્વસત્ત્વાનામ્, પિતા બોધિસત્ત્વાનામ્, રાજા આર્યપુદ્ગલાનામ્, સાર્થવાહઃ નિર્વાણનગરસમ્પ્રસ્થિતાનામ્, અપ્રમેયો જ્ઞાનેન, અચિન્ત્યઃ પ્રતિભાનેન, વિશુદ્ધઃ સ્વરેણ, આસ્વદનીયો ઘોષેણ, અસેચનકો રૂપેણ, અપ્રતિસમઃ કાયેન, અલિપ્તઃ કામૈઃ, અનુપલિપ્તો રૂપૈઃ અસંસૃષ્ટ આરૂપ્યૈઃ, વિપ્રમુક્તઃ સ્કન્ધેભ્યઃ, વિસમ્પ્રયુક્તો ધાતુભિઃ, સંવૃત આયતનૈઃ, પ્રચ્છિન્નો ગ્રન્થૈઃ, વિમુક્તઃ પરિદાઘ્નૈઃ, પરિમુક્તસ્તૃષ્ણયા, ઓઘાદુત્તીર્ણઃ પરિપૂર્ણો જ્ઞાનેન, પ્રતિષ્ઠિતોઽતીતાનાગતપ્રત્યુત્પન્નાનાં બુદ્ધાનાં ભગવતાં જ્ઞાને, અપ્રતિષ્ઠિતો નિર્વાણે, સ્થિતો ભૂતકોટ્યામ્, સ્થિતઃ સર્વસત્ત્વાલોકનીયાયાં ભૂમૌ, સર્વ ઇમે તથાગતાનાં વિશેષતઃ સમ્યગ્ ગુણાઃ.

(ધર્માનુસ્મૃતિઃ)

સદ્ધર્મસ્તુ આદૌ કલ્યાણઃ, મધ્યે કલ્યાણઃ, પર્યવસાને કલ્યાણઃ, સ્વર્થઃ સુવ્યઞ્જનઃ, કેવલઃ, પરિપૂર્ણઃ, પરિશુદ્ધઃ, પર્યવદાતઃ, સ્વાખ્યાતઃ ભગવતો ધર્મઃ, સાન્દૃષ્ટિકઃ, નિર્જ્વરઃ, આકાલિકઃ, ઔપનાયિકઃ, ઐહિપશ્યિકઃ, પ્રત્યાત્મવેદનીયો વિજ્ઞૈઃ, સ્વાખ્યાતો ભગવતો ધર્મવિનયઃ સુપ્રવેદિતઃ નૈર્યાણિકઃ, સંબોધિગામી, અભિન્નઃ સંસ્તૂપઃ, સપ્રતિશરણઃ, છિન્નપ્લોતિકઃ.

(સંઘાનુસ્મૃતિઃ)

સુપ્રતિપન્નો ભગવત આર્યસંઘઃ, ન્યાયપ્રતિપન્નઃ, ઋજુપ્રતિપન્નઃ, સામીચીપ્રતિપન્નઃ, અઞ્જલીકરણીયઃ, સામીચીકરણીયઃ, પુણ્યશ્રીક્ષેત્રઃ, મહાદક્ષિણાપરિશોધકઃ, પ્રાહવનીયઃ, આહવનીયઃ.

.. આર્યત્રિરત્નાનુસ્મૃતિસૂત્રં સમાપ્તમ્..