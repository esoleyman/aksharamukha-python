lalitavistaraH

namaH sarvabuddhabodhisattvebhyaH.

.. oM namo dashadiganantAparyantalokadhAtupratiShThitasarvabuddhabodhisattvAryashrAvakapratyekabuddhebhyo.atItAnAgatapratyutpannebhyaH..

10 lipishAlAsaMdarshanaparivarto dashamaH.

iti hi bhikShavaH saMvR^iddhaH kumAraH. tadA mA~NgalyashatasahasraiH lipishAlAmupanIyate sma dashabhirdArakasahasraiH parivR^itaH puraskR^itaH, dashabhishcha rathasahasraiH khAdanIyabhojanIyasvAdanIyaparipUrNairhiraNyasuvarNaparipUrNaishcha. yena kapilavastuni mahAnagare vIthichatvararathyAntarApaNamukheShvabhyavakIryate sma abhivishrAmyante. aShTAbhishcha tUryashatasahasraiH praghuShyamANairmahatA cha puShpavarSheNAbhipravarShatA vitardiniryUhatoraNagavAkShaharmyakUTAgAraprAsAdataleShu kanyAshatasahasrANi sarvAlaMkArabhUShitAH sthitA abhUvan. bodhisattvaM prekShamANAH kusumAni cha kShipanti sma. aShTau cha marutkanyAsahasrANi vigalitAlaMkArAbharaNAlaMkR^itAni ratnabhadraMkareNa gR^ihItAni mArgaM shodhayantyo bodhisattvasya purato gachChanti sma. devanAgayakShagandharvAsuragaruDakinnaramahoragAshchArdhakAyikA gaganatalAtpuShpapaTTadAmAnyabhipralambayanti sma. sarve cha shAkyagaNAH shuddhodanaM rAjAnaM puraskR^itya bodhisattvasya purato gachChanti sma. anenaivaMrUpeNa vyUhena bodhisattvo lipishAlAmupanIyate sma..

samanantarapraveshitashcha bodhisattvo lipishAlAm. atha vishvAmitro nAma dArakAchAryo bodhisattvasya shriyaM tejashchAsahamAno dharaNitale niviShTo.adhomukhaH prapatati sma. taM tathA prapatitaM dR^iShTvA shubhA~Ngo nAma tuShitakAyiko devaputro dakShiNena karatalena parigR^ihyotthApayati sma. utthApya cha gaganatalastho rAjAnaM shuddhodanaM taM cha mahAntaM janakAyaM gAthAbhirabhyabhAShat—

shAstrANi yAni prachalanti manuShyaloke
saMkhyA lipishcha gaNanApi cha dhAtutantram.
ye shilpayoga pR^ithu laukika aprameyAH
teShveShu shikShitu purA bahukalpakoTyaH..1..

kiM tU janasya anuvartanatAM karoti
lipishAlamAgatu sushikShitu shiShyaNArtham.
paripAchanArtha bahudAraka agrayAne
anyAMshcha sattvanayutAnamR^ite vinetum..2..

lokottareShu chatusatyapathe vidhij~no
hetupratItyakushalo yatha saMbhavanti.
yatha chAnirodhakShayu saMsthitu shItibhAvaH
tasminvidhij~na kimatho lipishAstramAtre..3..

netasya Achariya uttari vA triloke
sarveShu devamanujeShvayameva jeShThaH.
nAmApi teSha lipinAM na hi vittha yUyaM
yatreShu shikShitu purA bahukalpakoTyaH..4..

so chittadhAra jagatAM vividhA vichitrA
ekakShaNena ayu jAnati shuddhasattvaH.
adR^ishyarUparahitasya gatiM cha vetti
kiM vA puno.atha lipino.akSharadR^ishyarUpAm..5..

ityuktvA sa devaputro bodhisattvaM divyaiH kusumairabhyarchya tatraivAntardadhe. tatra dhAtryashcha cheTIvargAshcha sthApitA abhUvan. parisheShAH shAkyAH shuddhodanapramukhAH prakrAmantaH..

atha bodhisattva uragasArachandanamayaM lipiphalakamAdAya divyArShasuvarNatirakaM samantAnmaNiratnapratyuptaM vishvAmitramAchAryamevamAha-katamAM me bho upAdhyAya lipiM shikShApayasi. brAhmIkharoShTIpuShkarasAriM a~NgalipiM va~NgalipiM magadhalipiM ma~NgalyalipiM a~NgulIyalipiM shakArilipiM brahmavalilipiM pAruShyalipiM drAviDalipiM kirAtalipiM dAkShiNyalipiM ugralipiM saMkhyAlipiM anulomalipiM avamUrdhalipiM daradalipiM khAShyalipiM chInalipiM lUnalipiM hUNalipiM madhyAkSharavistaralipiM puShpalipiM devalipiM nAgalipiM yakShalipiM gandharvalipiM kinnaralipiM mahoragalipiM asuralipiM garuDalipiM mR^igachakralipiM vAyasarutalipiM bhaumadevalipiM antarIkShadevalipiM uttarakurudvIpalipiM aparagoDAnIlipiM pUrvavidehalipiM utkShepalipiM nikShepalipiM vikShepalipiM prakShepalipiM sAgaralipiM vajralipiM lekhapratilekhalipiM anudrutalipiM shAstrAvartAM gaNanAvartalipiM utkShepAvartalipiM nikShepAvartalipiM pAdalikhitalipiM dviruttarapadasaMdhilipiM yAvaddashottarapadasaMdhilipiM madhyAhAriNIlipiM sarvarutasaMgrahaNIlipiM vidyAnulomAvimishritalipiM R^iShitapastaptAM rochamAnAM dharaNIprekShiNIlipiM gaganaprekShiNIlipiM sarvauShadhiniShyandAM sarvasArasaMgrahaNIM sarvabhUtarutagrahaNIm. AsAM bho upAdhyAya chatuShShaShTIlipInAM katamAM tvaM shiShyApayiShyasi?

atha vishvAmitro dArakAchAryo vismitaH prahasitavadano nihatamAnamadadarpa imAM gAthAmabhAShata—

AshcharyaM shuddhasattvasya loke lokAnuvartino.
shikShitaH sarvashAstreShu lipishAlAmupAgataH..6..

yeShAmahaM nAmadheyaM lipInAM na prajAnami.
tatraiSha shikShitaH santo lipishAlAmupAgataH..7..

vaktraM chAsya na pashyAmi mUrdhAnaM tasya naiva cha.
shiShyayiShye kathaM hyenaM lipipraj~nAya pAragam..8..

devadevo hyatidevaH sarvadevottamo vibhuH.
asamashcha vishiShTashcha lokeShvapratipudgalaH..9..

asyaiva tvanubhAvena praj~nopAye visheShataH.
shikShitaM shiShyayiShyAmi sarvalokaparAyaNam..10..

iti hi bhikShavo dasha dArakasahasrANi bodhisattvena sArdhaM lipiM shiShyante sma. tatra bodhisattvAdhisthAnena teShAM dArakANAM mAtR^ikAM vAchayatAM yadA akAraM parikIrtayanti sma, tadA anityaH sarvasaMskArashabdo nishcharati sma. AkAre parikIrtyamAne Atmaparahitashabdo nishcharati sma. ikAre indriyavaikalyashabdaH. IkAre ItibahulaM jagaditi. ukAre upadravabahulaM jagaditi. UkAre UnasattvaM jagaditi. ekAre eShaNAsamutthAnadoShashabdaH. aikAre airyApathaH shreyAniti. okAre oghottarashabdaH. aukAre aupapAdukashabdaH. aMkAre amoghotpattishabdaH. aHkAre astaMgamanashabdo nishcharati sma. kakAre karmavipAkAvatArashabdaH. khakAre khasamasarvadharmashabdaH. gakAre gambhIradharmapratItyasamutpAdAvatArashabdaH. ghakAre ghanapaTalAvidyAmohAndhakAravidhamanashabdaH. ~NakAre.a~NgavishuddhishabdaH. chakAre chaturAryasatyashabdaH. ChakAre ChandarAgaprahANashabdaH. jakAre jarAmaraNasamatikramaNashabdaH. jhakAre jhaShadhvajabalanigrahaNashabdaH. ~nakAre j~nApanashabdaH. TakAre paTopachChedanashabdaH. ThakAre ThapanIyaprashnashabdaH. DakAre DamaramAranigrahaNashabdaH. DhakAre mIDhaviShayA iti. NakAre reNukleshA iti. takAre tathatAsaMbhedashabdaH. thakAre thAmabalavegavaishAradyashabdaH. dakAre dAnadamasaMyamasaurabhyashabdaH. dhakAre dhanamAryANAM saptavidhamiti. nakAre nAmarUpaparij~nAshabdaH. pakAre paramArthashabdaH. phakAre phalaprAptisAkShAtkriyAshabdaH. bakAre bandhanamokShashabdaH. bhakAre bhavavibhavashabdaH. makAre madamAnopashamanashabdaH. yakAre yathAvaddharmaprativedhashabdaH. rakAre ratyaratiparamArtharatishabdaH. lakAre latAChedanashabdaH. vakAre varayAnashabdaH. shakAre shamathavipashyanAshabdaH. ShakAre ShaDAyatananigrahaNAbhij~naj~nAnAvAptishabdaH. sakAre sarvaj~naj~nAnAbhisaMbodhanashabdaH. hakAre hatakleshavirAgashabdaH. kShakAre parikIrtyamAne kShaNaparyantAbhilApyasarvadharmashabdo nishcharati sma..

iti hi bhikShavasteShAM dArakANAM mAtR^ikAM vAchayatAM bodhisattvAnubhAvenaiva pramukhAnyasaMkhyeyAni dharmamukhashatasahasrANi nishcharanti sma..

tadAnupUrveNa bodhisattvena lipishAlAsthitena dvAtriMshaddArakasahasrANi paripAchitAnyabhUvan. anuttarAyAM samyaksaMbodhau chittAnyutpAditAni dvAtriMshaddArikAsahasrANi. ayaM heturayaM pratyayo yachChikShito.api bodhisattvo lipishAlAmupAgachChati sma..

.. iti shrIlalitavistare lipishAlAsaMdarshanaparivarto nAma dashamo.adhyAyaH..