લલિતવિસ્તરઃ

નમઃ સર્વબુદ્ધબોધિસત્ત્વેભ્યઃ.

.. ૐ નમો દશદિગનન્તાપર્યન્તલોકધાતુપ્રતિષ્ઠિતસર્વબુદ્ધબોધિસત્ત્વાર્યશ્રાવકપ્રત્યેકબુદ્ધેભ્યોઽતીતાનાગતપ્રત્યુત્પન્નેભ્યઃ..

૧૦ લિપિશાલાસંદર્શનપરિવર્તો દશમઃ.

ઇતિ હિ ભિક્ષવઃ સંવૃદ્ધઃ કુમારઃ. તદા માઙ્ગલ્યશતસહસ્રૈઃ લિપિશાલામુપનીયતે સ્મ દશભિર્દારકસહસ્રૈઃ પરિવૃતઃ પુરસ્કૃતઃ, દશભિશ્ચ રથસહસ્રૈઃ ખાદનીયભોજનીયસ્વાદનીયપરિપૂર્ણૈર્હિરણ્યસુવર્ણપરિપૂર્ણૈશ્ચ. યેન કપિલવસ્તુનિ મહાનગરે વીથિચત્વરરથ્યાન્તરાપણમુખેષ્વભ્યવકીર્યતે સ્મ અભિવિશ્રામ્યન્તે. અષ્ટાભિશ્ચ તૂર્યશતસહસ્રૈઃ પ્રઘુષ્યમાણૈર્મહતા ચ પુષ્પવર્ષેણાભિપ્રવર્ષતા વિતર્દિનિર્યૂહતોરણગવાક્ષહર્મ્યકૂટાગારપ્રાસાદતલેષુ કન્યાશતસહસ્રાણિ સર્વાલંકારભૂષિતાઃ સ્થિતા અભૂવન્. બોધિસત્ત્વં પ્રેક્ષમાણાઃ કુસુમાનિ ચ ક્ષિપન્તિ સ્મ. અષ્ટૌ ચ મરુત્કન્યાસહસ્રાણિ વિગલિતાલંકારાભરણાલંકૃતાનિ રત્નભદ્રંકરેણ ગૃહીતાનિ માર્ગં શોધયન્ત્યો બોધિસત્ત્વસ્ય પુરતો ગચ્છન્તિ સ્મ. દેવનાગયક્ષગન્ધર્વાસુરગરુડકિન્નરમહોરગાશ્ચાર્ધકાયિકા ગગનતલાત્પુષ્પપટ્ટદામાન્યભિપ્રલમ્બયન્તિ સ્મ. સર્વે ચ શાક્યગણાઃ શુદ્ધોદનં રાજાનં પુરસ્કૃત્ય બોધિસત્ત્વસ્ય પુરતો ગચ્છન્તિ સ્મ. અનેનૈવંરૂપેણ વ્યૂહેન બોધિસત્ત્વો લિપિશાલામુપનીયતે સ્મ..

સમનન્તરપ્રવેશિતશ્ચ બોધિસત્ત્વો લિપિશાલામ્. અથ વિશ્વામિત્રો નામ દારકાચાર્યો બોધિસત્ત્વસ્ય શ્રિયં તેજશ્ચાસહમાનો ધરણિતલે નિવિષ્ટોઽધોમુખઃ પ્રપતતિ સ્મ. તં તથા પ્રપતિતં દૃષ્ટ્વા શુભાઙ્ગો નામ તુષિતકાયિકો દેવપુત્રો દક્ષિણેન કરતલેન પરિગૃહ્યોત્થાપયતિ સ્મ. ઉત્થાપ્ય ચ ગગનતલસ્થો રાજાનં શુદ્ધોદનં તં ચ મહાન્તં જનકાયં ગાથાભિરભ્યભાષત્—

શાસ્ત્રાણિ યાનિ પ્રચલન્તિ મનુષ્યલોકે
સંખ્યા લિપિશ્ચ ગણનાપિ ચ ધાતુતન્ત્રમ્.
યે શિલ્પયોગ પૃથુ લૌકિક અપ્રમેયાઃ
તેષ્વેષુ શિક્ષિતુ પુરા બહુકલ્પકોટ્યઃ..૧..

કિં તૂ જનસ્ય અનુવર્તનતાં કરોતિ
લિપિશાલમાગતુ સુશિક્ષિતુ શિષ્યણાર્થમ્.
પરિપાચનાર્થ બહુદારક અગ્રયાને
અન્યાંશ્ચ સત્ત્વનયુતાનમૃતે વિનેતુમ્..૨..

લોકોત્તરેષુ ચતુસત્યપથે વિધિજ્ઞો
હેતુપ્રતીત્યકુશલો યથ સંભવન્તિ.
યથ ચાનિરોધક્ષયુ સંસ્થિતુ શીતિભાવઃ
તસ્મિન્વિધિજ્ઞ કિમથો લિપિશાસ્ત્રમાત્રે..૩..

નેતસ્ય આચરિય ઉત્તરિ વા ત્રિલોકે
સર્વેષુ દેવમનુજેષ્વયમેવ જેષ્ઠઃ.
નામાપિ તેષ લિપિનાં ન હિ વિત્થ યૂયં
યત્રેષુ શિક્ષિતુ પુરા બહુકલ્પકોટ્યઃ..૪..

સો ચિત્તધાર જગતાં વિવિધા વિચિત્રા
એકક્ષણેન અયુ જાનતિ શુદ્ધસત્ત્વઃ.
અદૃશ્યરૂપરહિતસ્ય ગતિં ચ વેત્તિ
કિં વા પુનોઽથ લિપિનોઽક્ષરદૃશ્યરૂપામ્..૫..

ઇત્યુક્ત્વા સ દેવપુત્રો બોધિસત્ત્વં દિવ્યૈઃ કુસુમૈરભ્યર્ચ્ય તત્રૈવાન્તર્દધે. તત્ર ધાત્ર્યશ્ચ ચેટીવર્ગાશ્ચ સ્થાપિતા અભૂવન્. પરિશેષાઃ શાક્યાઃ શુદ્ધોદનપ્રમુખાઃ પ્રક્રામન્તઃ..

અથ બોધિસત્ત્વ ઉરગસારચન્દનમયં લિપિફલકમાદાય દિવ્યાર્ષસુવર્ણતિરકં સમન્તાન્મણિરત્નપ્રત્યુપ્તં વિશ્વામિત્રમાચાર્યમેવમાહ-કતમાં મે ભો ઉપાધ્યાય લિપિં શિક્ષાપયસિ. બ્રાહ્મીખરોષ્ટીપુષ્કરસારિં અઙ્ગલિપિં વઙ્ગલિપિં મગધલિપિં મઙ્ગલ્યલિપિં અઙ્ગુલીયલિપિં શકારિલિપિં બ્રહ્મવલિલિપિં પારુષ્યલિપિં દ્રાવિડલિપિં કિરાતલિપિં દાક્ષિણ્યલિપિં ઉગ્રલિપિં સંખ્યાલિપિં અનુલોમલિપિં અવમૂર્ધલિપિં દરદલિપિં ખાષ્યલિપિં ચીનલિપિં લૂનલિપિં હૂણલિપિં મધ્યાક્ષરવિસ્તરલિપિં પુષ્પલિપિં દેવલિપિં નાગલિપિં યક્ષલિપિં ગન્ધર્વલિપિં કિન્નરલિપિં મહોરગલિપિં અસુરલિપિં ગરુડલિપિં મૃગચક્રલિપિં વાયસરુતલિપિં ભૌમદેવલિપિં અન્તરીક્ષદેવલિપિં ઉત્તરકુરુદ્વીપલિપિં અપરગોડાનીલિપિં પૂર્વવિદેહલિપિં ઉત્ક્ષેપલિપિં નિક્ષેપલિપિં વિક્ષેપલિપિં પ્રક્ષેપલિપિં સાગરલિપિં વજ્રલિપિં લેખપ્રતિલેખલિપિં અનુદ્રુતલિપિં શાસ્ત્રાવર્તાં ગણનાવર્તલિપિં ઉત્ક્ષેપાવર્તલિપિં નિક્ષેપાવર્તલિપિં પાદલિખિતલિપિં દ્વિરુત્તરપદસંધિલિપિં યાવદ્દશોત્તરપદસંધિલિપિં મધ્યાહારિણીલિપિં સર્વરુતસંગ્રહણીલિપિં વિદ્યાનુલોમાવિમિશ્રિતલિપિં ઋષિતપસ્તપ્તાં રોચમાનાં ધરણીપ્રેક્ષિણીલિપિં ગગનપ્રેક્ષિણીલિપિં સર્વૌષધિનિષ્યન્દાં સર્વસારસંગ્રહણીં સર્વભૂતરુતગ્રહણીમ્. આસાં ભો ઉપાધ્યાય ચતુષ્ષષ્ટીલિપીનાં કતમાં ત્વં શિષ્યાપયિષ્યસિ?

અથ વિશ્વામિત્રો દારકાચાર્યો વિસ્મિતઃ પ્રહસિતવદનો નિહતમાનમદદર્પ ઇમાં ગાથામભાષત—

આશ્ચર્યં શુદ્ધસત્ત્વસ્ય લોકે લોકાનુવર્તિનો.
શિક્ષિતઃ સર્વશાસ્ત્રેષુ લિપિશાલામુપાગતઃ..૬..

યેષામહં નામધેયં લિપીનાં ન પ્રજાનમિ.
તત્રૈષ શિક્ષિતઃ સન્તો લિપિશાલામુપાગતઃ..૭..

વક્ત્રં ચાસ્ય ન પશ્યામિ મૂર્ધાનં તસ્ય નૈવ ચ.
શિષ્યયિષ્યે કથં હ્યેનં લિપિપ્રજ્ઞાય પારગમ્..૮..

દેવદેવો હ્યતિદેવઃ સર્વદેવોત્તમો વિભુઃ.
અસમશ્ચ વિશિષ્ટશ્ચ લોકેષ્વપ્રતિપુદ્ગલઃ..૯..

અસ્યૈવ ત્વનુભાવેન પ્રજ્ઞોપાયે વિશેષતઃ.
શિક્ષિતં શિષ્યયિષ્યામિ સર્વલોકપરાયણમ્..૧૦..

ઇતિ હિ ભિક્ષવો દશ દારકસહસ્રાણિ બોધિસત્ત્વેન સાર્ધં લિપિં શિષ્યન્તે સ્મ. તત્ર બોધિસત્ત્વાધિસ્થાનેન તેષાં દારકાણાં માતૃકાં વાચયતાં યદા અકારં પરિકીર્તયન્તિ સ્મ, તદા અનિત્યઃ સર્વસંસ્કારશબ્દો નિશ્ચરતિ સ્મ. આકારે પરિકીર્ત્યમાને આત્મપરહિતશબ્દો નિશ્ચરતિ સ્મ. ઇકારે ઇન્દ્રિયવૈકલ્યશબ્દઃ. ઈકારે ઈતિબહુલં જગદિતિ. ઉકારે ઉપદ્રવબહુલં જગદિતિ. ઊકારે ઊનસત્ત્વં જગદિતિ. એકારે એષણાસમુત્થાનદોષશબ્દઃ. ઐકારે ઐર્યાપથઃ શ્રેયાનિતિ. ઓકારે ઓઘોત્તરશબ્દઃ. ઔકારે ઔપપાદુકશબ્દઃ. અંકારે અમોઘોત્પત્તિશબ્દઃ. અઃકારે અસ્તંગમનશબ્દો નિશ્ચરતિ સ્મ. કકારે કર્મવિપાકાવતારશબ્દઃ. ખકારે ખસમસર્વધર્મશબ્દઃ. ગકારે ગમ્ભીરધર્મપ્રતીત્યસમુત્પાદાવતારશબ્દઃ. ઘકારે ઘનપટલાવિદ્યામોહાન્ધકારવિધમનશબ્દઃ. ઙકારેઽઙ્ગવિશુદ્ધિશબ્દઃ. ચકારે ચતુરાર્યસત્યશબ્દઃ. છકારે છન્દરાગપ્રહાણશબ્દઃ. જકારે જરામરણસમતિક્રમણશબ્દઃ. ઝકારે ઝષધ્વજબલનિગ્રહણશબ્દઃ. ઞકારે જ્ઞાપનશબ્દઃ. ટકારે પટોપચ્છેદનશબ્દઃ. ઠકારે ઠપનીયપ્રશ્નશબ્દઃ. ડકારે ડમરમારનિગ્રહણશબ્દઃ. ઢકારે મીઢવિષયા ઇતિ. ણકારે રેણુક્લેશા ઇતિ. તકારે તથતાસંભેદશબ્દઃ. થકારે થામબલવેગવૈશારદ્યશબ્દઃ. દકારે દાનદમસંયમસૌરભ્યશબ્દઃ. ધકારે ધનમાર્યાણાં સપ્તવિધમિતિ. નકારે નામરૂપપરિજ્ઞાશબ્દઃ. પકારે પરમાર્થશબ્દઃ. ફકારે ફલપ્રાપ્તિસાક્ષાત્ક્રિયાશબ્દઃ. બકારે બન્ધનમોક્ષશબ્દઃ. ભકારે ભવવિભવશબ્દઃ. મકારે મદમાનોપશમનશબ્દઃ. યકારે યથાવદ્ધર્મપ્રતિવેધશબ્દઃ. રકારે રત્યરતિપરમાર્થરતિશબ્દઃ. લકારે લતાછેદનશબ્દઃ. વકારે વરયાનશબ્દઃ. શકારે શમથવિપશ્યનાશબ્દઃ. ષકારે ષડાયતનનિગ્રહણાભિજ્ઞજ્ઞાનાવાપ્તિશબ્દઃ. સકારે સર્વજ્ઞજ્ઞાનાભિસંબોધનશબ્દઃ. હકારે હતક્લેશવિરાગશબ્દઃ. ક્ષકારે પરિકીર્ત્યમાને ક્ષણપર્યન્તાભિલાપ્યસર્વધર્મશબ્દો નિશ્ચરતિ સ્મ..

ઇતિ હિ ભિક્ષવસ્તેષાં દારકાણાં માતૃકાં વાચયતાં બોધિસત્ત્વાનુભાવેનૈવ પ્રમુખાન્યસંખ્યેયાનિ ધર્મમુખશતસહસ્રાણિ નિશ્ચરન્તિ સ્મ..

તદાનુપૂર્વેણ બોધિસત્ત્વેન લિપિશાલાસ્થિતેન દ્વાત્રિંશદ્દારકસહસ્રાણિ પરિપાચિતાન્યભૂવન્. અનુત્તરાયાં સમ્યક્સંબોધૌ ચિત્તાન્યુત્પાદિતાનિ દ્વાત્રિંશદ્દારિકાસહસ્રાણિ. અયં હેતુરયં પ્રત્યયો યચ્છિક્ષિતોઽપિ બોધિસત્ત્વો લિપિશાલામુપાગચ્છતિ સ્મ..

.. ઇતિ શ્રીલલિતવિસ્તરે લિપિશાલાસંદર્શનપરિવર્તો નામ દશમોઽધ્યાયઃ..