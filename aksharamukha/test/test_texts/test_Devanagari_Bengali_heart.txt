প্রজ্ঞাপারমিতাহৃদয়সূত্রম্।

[সঙ্ক্ষিপ্তমাতৃকা]

॥ নমঃ সর্বজ্ঞায় ॥

॥ ওঁ নমো ভগবত্যৈ আর্যপ্রজ্ঞাপারমিতায়ৈ ॥

আর্যাবলোকিতেশ্বরবোধিসত্ত্বো গম্ভীরায়াং প্রজ্ঞাপারমিতায়াং চর্যাং চরমাণো ব্যবলোকয়তি স্ম। পঞ্চ স্কন্ধাঃ, তাংশ্চ স্বভাবশূন্যান্ পশ্যতি স্ম॥

ইহ শারিপুত্র রূপং শূন্যতা, শূন্যতৈব রূপম্। রূপান্ন পৃথক্ শূন্যতা, শূন্যতায়া ন পৃথগ্ রূপম্। যদ্রূপং সা শূন্যতা, যা শূন্যতা তদ্রূপম্॥

এবমেব বেদনাসঞ্জ্ঞাসংস্কারবিজ্ঞানানি॥

ইহং শারিপুত্র সর্বধর্মাঃ শূন্যতালক্ষণা অনুৎপন্না অনিরুদ্ধা অমলা ন বিমলা নোনা ন পরিপূর্ণাঃ। তস্মাচ্ছারিপুত্র শূন্যতায়াং ন রূপম্, ন বেদনা, ন সঞ্জ্ঞা, ন সংস্কারাঃ, ন বিজ্ঞানানি। ন চক্ষুঃশ্রোত্রঘ্রাণজিহ্বাকায়মনাংসি, ন রূপশব্দগন্ধরসস্প্রষ্টব্যধর্মাঃ। ন চক্ষুর্ধাতুর্যাবন্ন মনোধাতুঃ॥

ন বিদ্যা নাবিদ্যা ন বিদ্যাক্ষয়ো নাবিদ্যাক্ষয়ো যাবন্ন জরামরণং ন জরামরণক্ষয়ো ন দুঃখসমুদয়নিরোধমার্গা ন জ্ঞানং ন প্রাপ্তিত্বম্॥

বোধিসত্ত্বস্য প্রজ্ঞাপারমিতামাশ্রিত্য বিহরতি চিত্তাবরণঃ। চিত্তাবরণনাস্তিত্বাদত্রস্তো বিপর্যাসাতিক্রান্তো নিষ্ঠনির্বাণঃ। ত্র্যধ্বব্যবস্থিতাঃ সর্ববুদ্ধাঃ প্রজ্ঞাপারমিতামাশ্রিত্য অনুত্তরাং সম্যক্সম্বোধিমভিসম্বুদ্ধাঃ॥

তস্মাজ্জ্ঞাতব্যঃ প্রজ্ঞাপারমিতামহামন্ত্রো মহাবিদ্যামন্ত্রোঽনুত্তরমন্ত্রোঽসমসমমন্ত্রঃ সর্বদুঃখপ্রশমনঃ সত্যমমিথ্যত্বাৎ প্রজ্ঞাপারমিতায়ামুক্তো মন্ত্রঃ।

তদ্যথা- গতে গতে পারগতে পারসঙ্গতে বোধি স্বাহা॥

ইতি প্রজ্ঞাপারমিতাহৃদয়সূত্রং সমাপ্তম্॥
