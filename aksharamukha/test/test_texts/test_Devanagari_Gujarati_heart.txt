પ્રજ્ઞાપારમિતાહૃદયસૂત્રમ્.

[સંક્ષિપ્તમાતૃકા]

.. નમઃ સર્વજ્ઞાય ..

.. ૐ નમો ભગવત્યૈ આર્યપ્રજ્ઞાપારમિતાયૈ ..

આર્યાવલોકિતેશ્વરબોધિસત્ત્વો ગમ્ભીરાયાં પ્રજ્ઞાપારમિતાયાં ચર્યાં ચરમાણો વ્યવલોકયતિ સ્મ. પઞ્ચ સ્કન્ધાઃ, તાંશ્ચ સ્વભાવશૂન્યાન્ પશ્યતિ સ્મ..

ઇહ શારિપુત્ર રૂપં શૂન્યતા, શૂન્યતૈવ રૂપમ્. રૂપાન્ન પૃથક્ શૂન્યતા, શૂન્યતાયા ન પૃથગ્ રૂપમ્. યદ્રૂપં સા શૂન્યતા, યા શૂન્યતા તદ્રૂપમ્..

એવમેવ વેદનાસંજ્ઞાસંસ્કારવિજ્ઞાનાનિ..

ઇહં શારિપુત્ર સર્વધર્માઃ શૂન્યતાલક્ષણા અનુત્પન્ના અનિરુદ્ધા અમલા ન વિમલા નોના ન પરિપૂર્ણાઃ. તસ્માચ્છારિપુત્ર શૂન્યતાયાં ન રૂપમ્, ન વેદના, ન સંજ્ઞા, ન સંસ્કારાઃ, ન વિજ્ઞાનાનિ. ન ચક્ષુઃશ્રોત્રઘ્રાણજિહ્વાકાયમનાંસિ, ન રૂપશબ્દગન્ધરસસ્પ્રષ્ટવ્યધર્માઃ. ન ચક્ષુર્ધાતુર્યાવન્ન મનોધાતુઃ..

ન વિદ્યા નાવિદ્યા ન વિદ્યાક્ષયો નાવિદ્યાક્ષયો યાવન્ન જરામરણં ન જરામરણક્ષયો ન દુઃખસમુદયનિરોધમાર્ગા ન જ્ઞાનં ન પ્રાપ્તિત્વમ્..

બોધિસત્ત્વસ્ય પ્રજ્ઞાપારમિતામાશ્રિત્ય વિહરતિ ચિત્તાવરણઃ. ચિત્તાવરણનાસ્તિત્વાદત્રસ્તો વિપર્યાસાતિક્રાન્તો નિષ્ઠનિર્વાણઃ. ત્ર્યધ્વવ્યવસ્થિતાઃ સર્વબુદ્ધાઃ પ્રજ્ઞાપારમિતામાશ્રિત્ય અનુત્તરાં સમ્યક્સંબોધિમભિસંબુદ્ધાઃ..

તસ્માજ્જ્ઞાતવ્યઃ પ્રજ્ઞાપારમિતામહામન્ત્રો મહાવિદ્યામન્ત્રોઽનુત્તરમન્ત્રોઽસમસમમન્ત્રઃ સર્વદુઃખપ્રશમનઃ સત્યમમિથ્યત્વાત્ પ્રજ્ઞાપારમિતાયામુક્તો મન્ત્રઃ.

તદ્યથા- ગતે ગતે પારગતે પારસંગતે બોધિ સ્વાહા..

ઇતિ પ્રજ્ઞાપારમિતાહૃદયસૂત્રં સમાપ્તમ્..
