ᬮᬮᬶᬢᬯᬶᬲ᭄ᬢᬭᬄ

ᬦᬫᬄ ᬲᬃᬯᬩᬸᬤ᭄ᬥᬩᭀᬥᬶᬲᬢ᭄ᬢ᭄ᬯᬾᬪ᭄ᬬᬄ᭞

᭟ ᬒᬁ ᬦᬫᭀ ᬤᬰᬤᬶᬕᬦᬦ᭄ᬢᬵᬧᬃᬬᬦ᭄ᬢᬮᭀᬓᬥᬵᬢᬸᬧ᭄ᬭᬢᬶᬱ᭄ᬞᬶᬢᬲᬃᬯᬩᬸᬤ᭄ᬥᬩᭀᬥᬶᬲᬢ᭄ᬢ᭄ᬯᬵᬃᬬᬰ᭄ᬭᬵᬯᬓᬧ᭄ᬭᬢ᭄ᬬᬾᬓᬩᬸᬤ᭄ᬥᬾᬪ᭄ᬬᭀ'ᬢᬷᬢᬵᬦᬵᬕᬢᬧ᭄ᬭᬢ᭄ᬬᬸᬢ᭄ᬧᬦ᭄ᬦᬾᬪ᭄ᬬᬄ᭟

᭑᭐ ᬮᬶᬧᬶᬰᬵᬮᬵᬲᬂᬤᬃᬰᬦᬧᬭᬶᬯᬃᬢᭀ ᬤᬰᬫᬄ᭞

ᬇᬢᬶ ᬳᬶ ᬪᬶᬓ᭄ᬱᬯᬄ ᬲᬂᬯᬺᬤ᭄ᬥᬄ ᬓᬸᬫᬵᬭᬄ᭞ ᬢᬤᬵ ᬫᬵᬗ᭄ᬕᬮ᭄ᬬᬰᬢᬲᬳᬲ᭄ᬭᬿᬄ ᬮᬶᬧᬶᬰᬵᬮᬵᬫᬸᬧᬦᬷᬬᬢᬾ ᬲ᭄ᬫ ᬤᬰᬪᬶᬃᬤᬵᬭᬓᬲᬳᬲ᭄ᬭᬿᬄ ᬧᬭᬶᬯᬺᬢᬄ ᬧᬸᬭᬲ᭄ᬓᬺᬢᬄ, ᬤᬰᬪᬶᬰ᭄ᬘ ᬭᬣᬲᬳᬲ᭄ᬭᬿᬄ ᬔᬵᬤᬦᬷᬬᬪᭀᬚᬦᬷᬬᬲ᭄ᬯᬵᬤᬦᬷᬬᬧᬭᬶᬧᬹᬃᬡᬿᬃᬳᬶᬭᬡ᭄ᬬᬲᬸᬯᬃᬡᬧᬭᬶᬧᬹᬃᬡᬿᬰ᭄ᬘ᭞ ᬬᬾᬦ ᬓᬧᬶᬮᬯᬲ᭄ᬢᬸᬦᬶ ᬫᬳᬵᬦᬕᬭᬾ ᬯᬷᬣᬶᬘᬢ᭄ᬯᬭᬭᬣ᭄ᬬᬵᬦ᭄ᬢᬭᬵᬧᬡᬫᬸᬔᬾᬱ᭄ᬯᬪ᭄ᬬᬯᬓᬷᬃᬬᬢᬾ ᬲ᭄ᬫ ᬅᬪᬶᬯᬶᬰ᭄ᬭᬵᬫ᭄ᬬᬦ᭄ᬢᬾ᭞ ᬅᬱ᭄ᬝᬵᬪᬶᬰ᭄ᬘ ᬢᬹᬃᬬᬰᬢᬲᬳᬲ᭄ᬭᬿᬄ ᬧ᭄ᬭᬖᬸᬱ᭄ᬬᬫᬵᬡᬿᬃᬫᬳᬢᬵ ᬘ ᬧᬸᬱ᭄ᬧᬯᬃᬱᬾᬡᬵᬪᬶᬧ᭄ᬭᬯᬃᬱᬢᬵ ᬯᬶᬢᬃᬤᬶᬦᬶᬃᬬᬹᬳᬢᭀᬭᬡᬕᬯᬵᬓ᭄ᬱᬳᬃᬫ᭄ᬬᬓᬹᬝᬵᬕᬵᬭᬧ᭄ᬭᬵᬲᬵᬤᬢᬮᬾᬱᬸ ᬓᬦ᭄ᬬᬵᬰᬢᬲᬳᬲ᭄ᬭᬵᬡᬶ ᬲᬃᬯᬵᬮᬂᬓᬵᬭᬪᬹᬱᬶᬢᬵᬄ ᬲ᭄ᬣᬶᬢᬵ ᬅᬪᬹᬯᬦ᭄᭞ ᬩᭀᬥᬶᬲᬢ᭄ᬢ᭄ᬯᬂ ᬧ᭄ᬭᬾᬓ᭄ᬱᬫᬵᬡᬵᬄ ᬓᬸᬲᬸᬫᬵᬦᬶ ᬘ ᬓ᭄ᬱᬶᬧᬦ᭄ᬢᬶ ᬲ᭄ᬫ᭞ ᬅᬱ᭄ᬝᭁ ᬘ ᬫᬭᬸᬢ᭄ᬓᬦ᭄ᬬᬵᬲᬳᬲ᭄ᬭᬵᬡᬶ ᬯᬶᬕᬮᬶᬢᬵᬮᬂᬓᬵᬭᬵᬪᬭᬡᬵᬮᬂᬓᬺᬢᬵᬦᬶ ᬭᬢ᭄ᬦᬪᬤ᭄ᬭᬂᬓᬭᬾᬡ ᬕᬺᬳᬷᬢᬵᬦᬶ ᬫᬵᬃᬕᬂ ᬰᭀᬥᬬᬦ᭄ᬢ᭄ᬬᭀ ᬩᭀᬥᬶᬲᬢ᭄ᬢ᭄ᬯᬲ᭄ᬬ ᬧᬸᬭᬢᭀ ᬕᬘ᭄ᬙᬦ᭄ᬢᬶ ᬲ᭄ᬫ᭞ ᬤᬾᬯᬦᬵᬕᬬᬓ᭄ᬱᬕᬦ᭄ᬥᬃᬯᬵᬲᬸᬭᬕᬭᬸᬟᬓᬶᬦ᭄ᬦᬭᬫᬳᭀᬭᬕᬵᬰ᭄ᬘᬵᬃᬥᬓᬵᬬᬶᬓᬵ ᬕᬕᬦᬢᬮᬵᬢ᭄ᬧᬸᬱ᭄ᬧᬧᬝ᭄ᬝᬤᬵᬫᬵᬦ᭄ᬬᬪᬶᬧ᭄ᬭᬮᬫ᭄ᬩᬬᬦ᭄ᬢᬶ ᬲ᭄ᬫ᭞ ᬲᬃᬯᬾ ᬘ ᬰᬵᬓ᭄ᬬᬕᬡᬵᬄ ᬰᬸᬤ᭄ᬥᭀᬤᬦᬂ ᬭᬵᬚᬵᬦᬂ ᬧᬸᬭᬲ᭄ᬓᬺᬢ᭄ᬬ ᬩᭀᬥᬶᬲᬢ᭄ᬢ᭄ᬯᬲ᭄ᬬ ᬧᬸᬭᬢᭀ ᬕᬘ᭄ᬙᬦ᭄ᬢᬶ ᬲ᭄ᬫ᭞ ᬅᬦᬾᬦᬿᬯᬂᬭᬹᬧᬾᬡ ᬯ᭄ᬬᬹᬳᬾᬦ ᬩᭀᬥᬶᬲᬢ᭄ᬢ᭄ᬯᭀ ᬮᬶᬧᬶᬰᬵᬮᬵᬫᬸᬧᬦᬷᬬᬢᬾ ᬲ᭄ᬫ᭟

ᬲᬫᬦᬦ᭄ᬢᬭᬧ᭄ᬭᬯᬾᬰᬶᬢᬰ᭄ᬘ ᬩᭀᬥᬶᬲᬢ᭄ᬢ᭄ᬯᭀ ᬮᬶᬧᬶᬰᬵᬮᬵᬫ᭄᭞ ᬅᬣ ᬯᬶᬰ᭄ᬯᬵᬫᬶᬢ᭄ᬭᭀ ᬦᬵᬫ ᬤᬵᬭᬓᬵᬘᬵᬃᬬᭀ ᬩᭀᬥᬶᬲᬢ᭄ᬢ᭄ᬯᬲ᭄ᬬ ᬰ᭄ᬭᬶᬬᬂ ᬢᬾᬚᬰ᭄ᬘᬵᬲᬳᬫᬵᬦᭀ ᬥᬭᬡᬶᬢᬮᬾ ᬦᬶᬯᬶᬱ᭄ᬝᭀ'ᬥᭀᬫᬸᬔᬄ ᬧ᭄ᬭᬧᬢᬢᬶ ᬲ᭄ᬫ᭞ ᬢᬂ ᬢᬣᬵ ᬧ᭄ᬭᬧᬢᬶᬢᬂ ᬤᬺᬱ᭄ᬝ᭄ᬯᬵ ᬰᬸᬪᬵᬗ᭄ᬕᭀ ᬦᬵᬫ ᬢᬸᬱᬶᬢᬓᬵᬬᬶᬓᭀ ᬤᬾᬯᬧᬸᬢ᭄ᬭᭀ ᬤᬓ᭄ᬱᬶᬡᬾᬦ ᬓᬭᬢᬮᬾᬦ ᬧᬭᬶᬕᬺᬳ᭄ᬬᭀᬢ᭄ᬣᬵᬧᬬᬢᬶ ᬲ᭄ᬫ᭞ ᬉᬢ᭄ᬣᬵᬧ᭄ᬬ ᬘ ᬕᬕᬦᬢᬮᬲ᭄ᬣᭀ ᬭᬵᬚᬵᬦᬂ ᬰᬸᬤ᭄ᬥᭀᬤᬦᬂ ᬢᬂ ᬘ ᬫᬳᬵᬦ᭄ᬢᬂ ᬚᬦᬓᬵᬬᬂ ᬕᬵᬣᬵᬪᬶᬭᬪ᭄ᬬᬪᬵᬱᬢ᭄—

ᬰᬵᬲ᭄ᬢ᭄ᬭᬵᬡᬶ ᬬᬵᬦᬶ ᬧ᭄ᬭᬘᬮᬦ᭄ᬢᬶ ᬫᬦᬸᬱ᭄ᬬᬮᭀᬓᬾ
ᬲᬂᬔ᭄ᬬᬵ ᬮᬶᬧᬶᬰ᭄ᬘ ᬕᬡᬦᬵᬧᬶ ᬘ ᬥᬵᬢᬸᬢᬦ᭄ᬢ᭄ᬭᬫ᭄᭞
ᬬᬾ ᬰᬶᬮ᭄ᬧᬬᭀᬕ ᬧᬺᬣᬸ ᬮᭁᬓᬶᬓ ᬅᬧ᭄ᬭᬫᬾᬬᬵᬄ
ᬢᬾᬱ᭄ᬯᬾᬱᬸ ᬰᬶᬓ᭄ᬱᬶᬢᬸ ᬧᬸᬭᬵ ᬩᬳᬸᬓᬮ᭄ᬧᬓᭀᬝ᭄ᬬᬄ᭟᭑᭟

ᬓᬶᬂ ᬢᬹ ᬚᬦᬲ᭄ᬬ ᬅᬦᬸᬯᬃᬢᬦᬢᬵᬂ ᬓᬭᭀᬢᬶ
ᬮᬶᬧᬶᬰᬵᬮᬫᬵᬕᬢᬸ ᬲᬸᬰᬶᬓ᭄ᬱᬶᬢᬸ ᬰᬶᬱ᭄ᬬᬡᬵᬃᬣᬫ᭄᭞
ᬧᬭᬶᬧᬵᬘᬦᬵᬃᬣ ᬩᬳᬸᬤᬵᬭᬓ ᬅᬕ᭄ᬭᬬᬵᬦᬾ
ᬅᬦ᭄ᬬᬵᬂᬰ᭄ᬘ ᬲᬢ᭄ᬢ᭄ᬯᬦᬬᬸᬢᬵᬦᬫᬺᬢᬾ ᬯᬶᬦᬾᬢᬸᬫ᭄᭟᭒᭟

ᬮᭀᬓᭀᬢ᭄ᬢᬭᬾᬱᬸ ᬘᬢᬸᬲᬢ᭄ᬬᬧᬣᬾ ᬯᬶᬥᬶᬚ᭄ᬜᭀ
ᬳᬾᬢᬸᬧ᭄ᬭᬢᬷᬢ᭄ᬬᬓᬸᬰᬮᭀ ᬬᬣ ᬲᬂᬪᬯᬦ᭄ᬢᬶ᭞
ᬬᬣ ᬘᬵᬦᬶᬭᭀᬥᬓ᭄ᬱᬬᬸ ᬲᬂᬲ᭄ᬣᬶᬢᬸ ᬰᬷᬢᬶᬪᬵᬯᬄ
ᬢᬲ᭄ᬫᬶᬦ᭄ᬯᬶᬥᬶᬚ᭄ᬜ ᬓᬶᬫᬣᭀ ᬮᬶᬧᬶᬰᬵᬲ᭄ᬢ᭄ᬭᬫᬵᬢ᭄ᬭᬾ᭟᭓᭟

ᬦᬾᬢᬲ᭄ᬬ ᬆᬘᬭᬶᬬ ᬉᬢ᭄ᬢᬭᬶ ᬯᬵ ᬢ᭄ᬭᬶᬮᭀᬓᬾ
ᬲᬃᬯᬾᬱᬸ ᬤᬾᬯᬫᬦᬸᬚᬾᬱ᭄ᬯᬬᬫᬾᬯ ᬚᬾᬱ᭄ᬞᬄ᭞
ᬦᬵᬫᬵᬧᬶ ᬢᬾᬱ ᬮᬶᬧᬶᬦᬵᬂ ᬦ ᬳᬶ ᬯᬶᬢ᭄ᬣ ᬬᬹᬬᬂ
ᬬᬢ᭄ᬭᬾᬱᬸ ᬰᬶᬓ᭄ᬱᬶᬢᬸ ᬧᬸᬭᬵ ᬩᬳᬸᬓᬮ᭄ᬧᬓᭀᬝ᭄ᬬᬄ᭟᭔᭟

ᬲᭀ ᬘᬶᬢ᭄ᬢᬥᬵᬭ ᬚᬕᬢᬵᬂ ᬯᬶᬯᬶᬥᬵ ᬯᬶᬘᬶᬢ᭄ᬭᬵ
ᬏᬓᬓ᭄ᬱᬡᬾᬦ ᬅᬬᬸ ᬚᬵᬦᬢᬶ ᬰᬸᬤ᭄ᬥᬲᬢ᭄ᬢ᭄ᬯᬄ᭞
ᬅᬤᬺᬰ᭄ᬬᬭᬹᬧᬭᬳᬶᬢᬲ᭄ᬬ ᬕᬢᬶᬂ ᬘ ᬯᬾᬢ᭄ᬢᬶ
ᬓᬶᬂ ᬯᬵ ᬧᬸᬦᭀ'ᬣ ᬮᬶᬧᬶᬦᭀ'ᬓ᭄ᬱᬭᬤᬺᬰ᭄ᬬᬭᬹᬧᬵᬫ᭄᭟᭕᭟

ᬇᬢ᭄ᬬᬸᬓ᭄ᬢ᭄ᬯᬵ ᬲ ᬤᬾᬯᬧᬸᬢ᭄ᬭᭀ ᬩᭀᬥᬶᬲᬢ᭄ᬢ᭄ᬯᬂ ᬤᬶᬯ᭄ᬬᬿᬄ ᬓᬸᬲᬸᬫᬿᬭᬪ᭄ᬬᬃᬘ᭄ᬬ ᬢᬢ᭄ᬭᬿᬯᬵᬦ᭄ᬢᬃᬤᬥᬾ᭞ ᬢᬢ᭄ᬭ ᬥᬵᬢ᭄ᬭ᭄ᬬᬰ᭄ᬘ ᬘᬾᬝᬷᬯᬃᬕᬵᬰ᭄ᬘ ᬲ᭄ᬣᬵᬧᬶᬢᬵ ᬅᬪᬹᬯᬦ᭄᭞ ᬧᬭᬶᬰᬾᬱᬵᬄ ᬰᬵᬓ᭄ᬬᬵᬄ ᬰᬸᬤ᭄ᬥᭀᬤᬦᬧ᭄ᬭᬫᬸᬔᬵᬄ ᬧ᭄ᬭᬓ᭄ᬭᬵᬫᬦ᭄ᬢᬄ᭟

ᬅᬣ ᬩᭀᬥᬶᬲᬢ᭄ᬢ᭄ᬯ ᬉᬭᬕᬲᬵᬭᬘᬦ᭄ᬤᬦᬫᬬᬂ ᬮᬶᬧᬶᬨᬮᬓᬫᬵᬤᬵᬬ ᬤᬶᬯ᭄ᬬᬵᬃᬱᬲᬸᬯᬃᬡᬢᬶᬭᬓᬂ ᬲᬫᬦ᭄ᬢᬵᬦ᭄ᬫᬡᬶᬭᬢ᭄ᬦᬧ᭄ᬭᬢ᭄ᬬᬸᬧ᭄ᬢᬂ ᬯᬶᬰ᭄ᬯᬵᬫᬶᬢ᭄ᬭᬫᬵᬘᬵᬃᬬᬫᬾᬯᬫᬵᬳ-ᬓᬢᬫᬵᬂ ᬫᬾ ᬪᭀ ᬉᬧᬵᬥ᭄ᬬᬵᬬ ᬮᬶᬧᬶᬂ ᬰᬶᬓ᭄ᬱᬵᬧᬬᬲᬶ᭞ ᬩ᭄ᬭᬵᬳ᭄ᬫᬷᬔᬭᭀᬱ᭄ᬝᬷᬧᬸᬱ᭄ᬓᬭᬲᬵᬭᬶᬂ ᬅᬗ᭄ᬕᬮᬶᬧᬶᬂ ᬯᬗ᭄ᬕᬮᬶᬧᬶᬂ ᬫᬕᬥᬮᬶᬧᬶᬂ ᬫᬗ᭄ᬕᬮ᭄ᬬᬮᬶᬧᬶᬂ ᬅᬗ᭄ᬕᬸᬮᬷᬬᬮᬶᬧᬶᬂ ᬰᬓᬵᬭᬶᬮᬶᬧᬶᬂ ᬩ᭄ᬭᬳ᭄ᬫᬯᬮᬶᬮᬶᬧᬶᬂ ᬧᬵᬭᬸᬱ᭄ᬬᬮᬶᬧᬶᬂ ᬤ᭄ᬭᬵᬯᬶᬟᬮᬶᬧᬶᬂ ᬓᬶᬭᬵᬢᬮᬶᬧᬶᬂ ᬤᬵᬓ᭄ᬱᬶᬡ᭄ᬬᬮᬶᬧᬶᬂ ᬉᬕ᭄ᬭᬮᬶᬧᬶᬂ ᬲᬂᬔ᭄ᬬᬵᬮᬶᬧᬶᬂ ᬅᬦᬸᬮᭀᬫᬮᬶᬧᬶᬂ ᬅᬯᬫᬹᬃᬥᬮᬶᬧᬶᬂ ᬤᬭᬤᬮᬶᬧᬶᬂ ᬔᬵᬱ᭄ᬬᬮᬶᬧᬶᬂ ᬘᬷᬦᬮᬶᬧᬶᬂ ᬮᬹᬦᬮᬶᬧᬶᬂ ᬳᬹᬡᬮᬶᬧᬶᬂ ᬫᬥ᭄ᬬᬵᬓ᭄ᬱᬭᬯᬶᬲ᭄ᬢᬭᬮᬶᬧᬶᬂ ᬧᬸᬱ᭄ᬧᬮᬶᬧᬶᬂ ᬤᬾᬯᬮᬶᬧᬶᬂ ᬦᬵᬕᬮᬶᬧᬶᬂ ᬬᬓ᭄ᬱᬮᬶᬧᬶᬂ ᬕᬦ᭄ᬥᬃᬯᬮᬶᬧᬶᬂ ᬓᬶᬦ᭄ᬦᬭᬮᬶᬧᬶᬂ ᬫᬳᭀᬭᬕᬮᬶᬧᬶᬂ ᬅᬲᬸᬭᬮᬶᬧᬶᬂ ᬕᬭᬸᬟᬮᬶᬧᬶᬂ ᬫᬺᬕᬘᬓ᭄ᬭᬮᬶᬧᬶᬂ ᬯᬵᬬᬲᬭᬸᬢᬮᬶᬧᬶᬂ ᬪᭁᬫᬤᬾᬯᬮᬶᬧᬶᬂ ᬅᬦ᭄ᬢᬭᬷᬓ᭄ᬱᬤᬾᬯᬮᬶᬧᬶᬂ ᬉᬢ᭄ᬢᬭᬓᬸᬭᬸᬤ᭄ᬯᬷᬧᬮᬶᬧᬶᬂ ᬅᬧᬭᬕᭀᬟᬵᬦᬷᬮᬶᬧᬶᬂ ᬧᬹᬃᬯᬯᬶᬤᬾᬳᬮᬶᬧᬶᬂ ᬉᬢ᭄ᬓ᭄ᬱᬾᬧᬮᬶᬧᬶᬂ ᬦᬶᬓ᭄ᬱᬾᬧᬮᬶᬧᬶᬂ ᬯᬶᬓ᭄ᬱᬾᬧᬮᬶᬧᬶᬂ ᬧ᭄ᬭᬓ᭄ᬱᬾᬧᬮᬶᬧᬶᬂ ᬲᬵᬕᬭᬮᬶᬧᬶᬂ ᬯᬚ᭄ᬭᬮᬶᬧᬶᬂ ᬮᬾᬔᬧ᭄ᬭᬢᬶᬮᬾᬔᬮᬶᬧᬶᬂ ᬅᬦᬸᬤ᭄ᬭᬸᬢᬮᬶᬧᬶᬂ ᬰᬵᬲ᭄ᬢ᭄ᬭᬵᬯᬃᬢᬵᬂ ᬕᬡᬦᬵᬯᬃᬢᬮᬶᬧᬶᬂ ᬉᬢ᭄ᬓ᭄ᬱᬾᬧᬵᬯᬃᬢᬮᬶᬧᬶᬂ ᬦᬶᬓ᭄ᬱᬾᬧᬵᬯᬃᬢᬮᬶᬧᬶᬂ ᬧᬵᬤᬮᬶᬔᬶᬢᬮᬶᬧᬶᬂ ᬤ᭄ᬯᬶᬭᬸᬢ᭄ᬢᬭᬧᬤᬲᬂᬥᬶᬮᬶᬧᬶᬂ ᬬᬵᬯᬤ᭄ᬤᬰᭀᬢ᭄ᬢᬭᬧᬤᬲᬂᬥᬶᬮᬶᬧᬶᬂ ᬫᬥ᭄ᬬᬵᬳᬵᬭᬶᬡᬷᬮᬶᬧᬶᬂ ᬲᬃᬯᬭᬸᬢᬲᬂᬕ᭄ᬭᬳᬡᬷᬮᬶᬧᬶᬂ ᬯᬶᬤ᭄ᬬᬵᬦᬸᬮᭀᬫᬵᬯᬶᬫᬶᬰ᭄ᬭᬶᬢᬮᬶᬧᬶᬂ ᬋᬱᬶᬢᬧᬲ᭄ᬢᬧ᭄ᬢᬵᬂ ᬭᭀᬘᬫᬵᬦᬵᬂ ᬥᬭᬡᬷᬧ᭄ᬭᬾᬓ᭄ᬱᬶᬡᬷᬮᬶᬧᬶᬂ ᬕᬕᬦᬧ᭄ᬭᬾᬓ᭄ᬱᬶᬡᬷᬮᬶᬧᬶᬂ ᬲᬃᬯᭁᬱᬥᬶᬦᬶᬱ᭄ᬬᬦ᭄ᬤᬵᬂ ᬲᬃᬯᬲᬵᬭᬲᬂᬕ᭄ᬭᬳᬡᬷᬂ ᬲᬃᬯᬪᬹᬢᬭᬸᬢᬕ᭄ᬭᬳᬡᬷᬫ᭄᭞ ᬆᬲᬵᬂ ᬪᭀ ᬉᬧᬵᬥ᭄ᬬᬵᬬ ᬘᬢᬸᬱ᭄ᬱᬱ᭄ᬝᬷᬮᬶᬧᬷᬦᬵᬂ ᬓᬢᬫᬵᬂ ᬢ᭄ᬯᬂ ᬰᬶᬱ᭄ᬬᬵᬧᬬᬶᬱ᭄ᬬᬲᬶ?

ᬅᬣ ᬯᬶᬰ᭄ᬯᬵᬫᬶᬢ᭄ᬭᭀ ᬤᬵᬭᬓᬵᬘᬵᬃᬬᭀ ᬯᬶᬲ᭄ᬫᬶᬢᬄ ᬧ᭄ᬭᬳᬲᬶᬢᬯᬤᬦᭀ ᬦᬶᬳᬢᬫᬵᬦᬫᬤᬤᬃᬧ ᬇᬫᬵᬂ ᬕᬵᬣᬵᬫᬪᬵᬱᬢ—

ᬆᬰ᭄ᬘᬃᬬᬂ ᬰᬸᬤ᭄ᬥᬲᬢ᭄ᬢ᭄ᬯᬲ᭄ᬬ ᬮᭀᬓᬾ ᬮᭀᬓᬵᬦᬸᬯᬃᬢᬶᬦᭀ᭞
ᬰᬶᬓ᭄ᬱᬶᬢᬄ ᬲᬃᬯᬰᬵᬲ᭄ᬢ᭄ᬭᬾᬱᬸ ᬮᬶᬧᬶᬰᬵᬮᬵᬫᬸᬧᬵᬕᬢᬄ᭟᭖᭟

ᬬᬾᬱᬵᬫᬳᬂ ᬦᬵᬫᬥᬾᬬᬂ ᬮᬶᬧᬷᬦᬵᬂ ᬦ ᬧ᭄ᬭᬚᬵᬦᬫᬶ᭞
ᬢᬢ᭄ᬭᬿᬱ ᬰᬶᬓ᭄ᬱᬶᬢᬄ ᬲᬦ᭄ᬢᭀ ᬮᬶᬧᬶᬰᬵᬮᬵᬫᬸᬧᬵᬕᬢᬄ᭟᭗᭟

ᬯᬓ᭄ᬢ᭄ᬭᬂ ᬘᬵᬲ᭄ᬬ ᬦ ᬧᬰ᭄ᬬᬵᬫᬶ ᬫᬹᬃᬥᬵᬦᬂ ᬢᬲ᭄ᬬ ᬦᬿᬯ ᬘ᭞
ᬰᬶᬱ᭄ᬬᬬᬶᬱ᭄ᬬᬾ ᬓᬣᬂ ᬳ᭄ᬬᬾᬦᬂ ᬮᬶᬧᬶᬧ᭄ᬭᬚ᭄ᬜᬵᬬ ᬧᬵᬭᬕᬫ᭄᭟᭘᭟

ᬤᬾᬯᬤᬾᬯᭀ ᬳ᭄ᬬᬢᬶᬤᬾᬯᬄ ᬲᬃᬯᬤᬾᬯᭀᬢ᭄ᬢᬫᭀ ᬯᬶᬪᬸᬄ᭞
ᬅᬲᬫᬰ᭄ᬘ ᬯᬶᬰᬶᬱ᭄ᬝᬰ᭄ᬘ ᬮᭀᬓᬾᬱ᭄ᬯᬧ᭄ᬭᬢᬶᬧᬸᬤ᭄ᬕᬮᬄ᭟᭙᭟

ᬅᬲ᭄ᬬᬿᬯ ᬢ᭄ᬯᬦᬸᬪᬵᬯᬾᬦ ᬧ᭄ᬭᬚ᭄ᬜᭀᬧᬵᬬᬾ ᬯᬶᬰᬾᬱᬢᬄ᭞
ᬰᬶᬓ᭄ᬱᬶᬢᬂ ᬰᬶᬱ᭄ᬬᬬᬶᬱ᭄ᬬᬵᬫᬶ ᬲᬃᬯᬮᭀᬓᬧᬭᬵᬬᬡᬫ᭄᭟᭑᭐᭟

ᬇᬢᬶ ᬳᬶ ᬪᬶᬓ᭄ᬱᬯᭀ ᬤᬰ ᬤᬵᬭᬓᬲᬳᬲ᭄ᬭᬵᬡᬶ ᬩᭀᬥᬶᬲᬢ᭄ᬢ᭄ᬯᬾᬦ ᬲᬵᬃᬥᬂ ᬮᬶᬧᬶᬂ ᬰᬶᬱ᭄ᬬᬦ᭄ᬢᬾ ᬲ᭄ᬫ᭞ ᬢᬢ᭄ᬭ ᬩᭀᬥᬶᬲᬢ᭄ᬢ᭄ᬯᬵᬥᬶᬲ᭄ᬣᬵᬦᬾᬦ ᬢᬾᬱᬵᬂ ᬤᬵᬭᬓᬵᬡᬵᬂ ᬫᬵᬢᬺᬓᬵᬂ ᬯᬵᬘᬬᬢᬵᬂ ᬬᬤᬵ ᬅᬓᬵᬭᬂ ᬧᬭᬶᬓᬷᬃᬢᬬᬦ᭄ᬢᬶ ᬲ᭄ᬫ, ᬢᬤᬵ ᬅᬦᬶᬢ᭄ᬬᬄ ᬲᬃᬯᬲᬂᬲ᭄ᬓᬵᬭᬰᬩ᭄ᬤᭀ ᬦᬶᬰ᭄ᬘᬭᬢᬶ ᬲ᭄ᬫ᭞ ᬆᬓᬵᬭᬾ ᬧᬭᬶᬓᬷᬃᬢ᭄ᬬᬫᬵᬦᬾ ᬆᬢ᭄ᬫᬧᬭᬳᬶᬢᬰᬩ᭄ᬤᭀ ᬦᬶᬰ᭄ᬘᬭᬢᬶ ᬲ᭄ᬫ᭞ ᬇᬓᬵᬭᬾ ᬇᬦ᭄ᬤ᭄ᬭᬶᬬᬯᬿᬓᬮ᭄ᬬᬰᬩ᭄ᬤᬄ᭞ ᬈᬓᬵᬭᬾ ᬈᬢᬶᬩᬳᬸᬮᬂ ᬚᬕᬤᬶᬢᬶ᭞ ᬉᬓᬵᬭᬾ ᬉᬧᬤ᭄ᬭᬯᬩᬳᬸᬮᬂ ᬚᬕᬤᬶᬢᬶ᭞ ᬊᬓᬵᬭᬾ ᬊᬦᬲᬢ᭄ᬢ᭄ᬯᬂ ᬚᬕᬤᬶᬢᬶ᭞ ᬏᬓᬵᬭᬾ ᬏᬱᬡᬵᬲᬫᬸᬢ᭄ᬣᬵᬦᬤᭀᬱᬰᬩ᭄ᬤᬄ᭞ ᬐᬓᬵᬭᬾ ᬐᬃᬬᬵᬧᬣᬄ ᬰ᭄ᬭᬾᬬᬵᬦᬶᬢᬶ᭞ ᬑᬓᬵᬭᬾ ᬑᬖᭀᬢ᭄ᬢᬭᬰᬩ᭄ᬤᬄ᭞ ᬒᬓᬵᬭᬾ ᬒᬧᬧᬵᬤᬸᬓᬰᬩ᭄ᬤᬄ᭞ ᬅᬂᬓᬵᬭᬾ ᬅᬫᭀᬖᭀᬢ᭄ᬧᬢ᭄ᬢᬶᬰᬩ᭄ᬤᬄ᭞ ᬅᬄᬓᬵᬭᬾ ᬅᬲ᭄ᬢᬂᬕᬫᬦᬰᬩ᭄ᬤᭀ ᬦᬶᬰ᭄ᬘᬭᬢᬶ ᬲ᭄ᬫ᭞ ᬓᬓᬵᬭᬾ ᬓᬃᬫᬯᬶᬧᬵᬓᬵᬯᬢᬵᬭᬰᬩ᭄ᬤᬄ᭞ ᬔᬓᬵᬭᬾ ᬔᬲᬫᬲᬃᬯᬥᬃᬫᬰᬩ᭄ᬤᬄ᭞ ᬕᬓᬵᬭᬾ ᬕᬫ᭄ᬪᬷᬭᬥᬃᬫᬧ᭄ᬭᬢᬷᬢ᭄ᬬᬲᬫᬸᬢ᭄ᬧᬵᬤᬵᬯᬢᬵᬭᬰᬩ᭄ᬤᬄ᭞ ᬖᬓᬵᬭᬾ ᬖᬦᬧᬝᬮᬵᬯᬶᬤ᭄ᬬᬵᬫᭀᬳᬵᬦ᭄ᬥᬓᬵᬭᬯᬶᬥᬫᬦᬰᬩ᭄ᬤᬄ᭞ ᬗᬓᬵᬭᬾ'ᬗ᭄ᬕᬯᬶᬰᬸᬤ᭄ᬥᬶᬰᬩ᭄ᬤᬄ᭞ ᬘᬓᬵᬭᬾ ᬘᬢᬸᬭᬵᬃᬬᬲᬢ᭄ᬬᬰᬩ᭄ᬤᬄ᭞ ᬙᬓᬵᬭᬾ ᬙᬦ᭄ᬤᬭᬵᬕᬧ᭄ᬭᬳᬵᬡᬰᬩ᭄ᬤᬄ᭞ ᬚᬓᬵᬭᬾ ᬚᬭᬵᬫᬭᬡᬲᬫᬢᬶᬓ᭄ᬭᬫᬡᬰᬩ᭄ᬤᬄ᭞ ᬛᬓᬵᬭᬾ ᬛᬱᬥ᭄ᬯᬚᬩᬮᬦᬶᬕ᭄ᬭᬳᬡᬰᬩ᭄ᬤᬄ᭞ ᬜᬓᬵᬭᬾ ᬚ᭄ᬜᬵᬧᬦᬰᬩ᭄ᬤᬄ᭞ ᬝᬓᬵᬭᬾ ᬧᬝᭀᬧᬘ᭄ᬙᬾᬤᬦᬰᬩ᭄ᬤᬄ᭞ ᬞᬓᬵᬭᬾ ᬞᬧᬦᬷᬬᬧ᭄ᬭᬰ᭄ᬦᬰᬩ᭄ᬤᬄ᭞ ᬟᬓᬵᬭᬾ ᬟᬫᬭᬫᬵᬭᬦᬶᬕ᭄ᬭᬳᬡᬰᬩ᭄ᬤᬄ᭞ ᬠᬓᬵᬭᬾ ᬫᬷᬠᬯᬶᬱᬬᬵ ᬇᬢᬶ᭞ ᬡᬓᬵᬭᬾ ᬭᬾᬡᬸᬓ᭄ᬮᬾᬰᬵ ᬇᬢᬶ᭞ ᬢᬓᬵᬭᬾ ᬢᬣᬢᬵᬲᬂᬪᬾᬤᬰᬩ᭄ᬤᬄ᭞ ᬣᬓᬵᬭᬾ ᬣᬵᬫᬩᬮᬯᬾᬕᬯᬿᬰᬵᬭᬤ᭄ᬬᬰᬩ᭄ᬤᬄ᭞ ᬤᬓᬵᬭᬾ ᬤᬵᬦᬤᬫᬲᬂᬬᬫᬲᭁᬭᬪ᭄ᬬᬰᬩ᭄ᬤᬄ᭞ ᬥᬓᬵᬭᬾ ᬥᬦᬫᬵᬃᬬᬵᬡᬵᬂ ᬲᬧ᭄ᬢᬯᬶᬥᬫᬶᬢᬶ᭞ ᬦᬓᬵᬭᬾ ᬦᬵᬫᬭᬹᬧᬧᬭᬶᬚ᭄ᬜᬵᬰᬩ᭄ᬤᬄ᭞ ᬧᬓᬵᬭᬾ ᬧᬭᬫᬵᬃᬣᬰᬩ᭄ᬤᬄ᭞ ᬨᬓᬵᬭᬾ ᬨᬮᬧ᭄ᬭᬵᬧ᭄ᬢᬶᬲᬵᬓ᭄ᬱᬵᬢ᭄ᬓ᭄ᬭᬶᬬᬵᬰᬩ᭄ᬤᬄ᭞ ᬩᬓᬵᬭᬾ ᬩᬦ᭄ᬥᬦᬫᭀᬓ᭄ᬱᬰᬩ᭄ᬤᬄ᭞ ᬪᬓᬵᬭᬾ ᬪᬯᬯᬶᬪᬯᬰᬩ᭄ᬤᬄ᭞ ᬫᬓᬵᬭᬾ ᬫᬤᬫᬵᬦᭀᬧᬰᬫᬦᬰᬩ᭄ᬤᬄ᭞ ᬬᬓᬵᬭᬾ ᬬᬣᬵᬯᬤ᭄ᬥᬃᬫᬧ᭄ᬭᬢᬶᬯᬾᬥᬰᬩ᭄ᬤᬄ᭞ ᬭᬓᬵᬭᬾ ᬭᬢ᭄ᬬᬭᬢᬶᬧᬭᬫᬵᬃᬣᬭᬢᬶᬰᬩ᭄ᬤᬄ᭞ ᬮᬓᬵᬭᬾ ᬮᬢᬵᬙᬾᬤᬦᬰᬩ᭄ᬤᬄ᭞ ᬯᬓᬵᬭᬾ ᬯᬭᬬᬵᬦᬰᬩ᭄ᬤᬄ᭞ ᬰᬓᬵᬭᬾ ᬰᬫᬣᬯᬶᬧᬰ᭄ᬬᬦᬵᬰᬩ᭄ᬤᬄ᭞ ᬱᬓᬵᬭᬾ ᬱᬟᬵᬬᬢᬦᬦᬶᬕ᭄ᬭᬳᬡᬵᬪᬶᬚ᭄ᬜᬚ᭄ᬜᬵᬦᬵᬯᬵᬧ᭄ᬢᬶᬰᬩ᭄ᬤᬄ᭞ ᬲᬓᬵᬭᬾ ᬲᬃᬯᬚ᭄ᬜᬚ᭄ᬜᬵᬦᬵᬪᬶᬲᬂᬩᭀᬥᬦᬰᬩ᭄ᬤᬄ᭞ ᬳᬓᬵᬭᬾ ᬳᬢᬓ᭄ᬮᬾᬰᬯᬶᬭᬵᬕᬰᬩ᭄ᬤᬄ᭞ ᬓ᭄ᬱᬓᬵᬭᬾ ᬧᬭᬶᬓᬷᬃᬢ᭄ᬬᬫᬵᬦᬾ ᬓ᭄ᬱᬡᬧᬃᬬᬦ᭄ᬢᬵᬪᬶᬮᬵᬧ᭄ᬬᬲᬃᬯᬥᬃᬫᬰᬩ᭄ᬤᭀ ᬦᬶᬰ᭄ᬘᬭᬢᬶ ᬲ᭄ᬫ᭟

ᬇᬢᬶ ᬳᬶ ᬪᬶᬓ᭄ᬱᬯᬲ᭄ᬢᬾᬱᬵᬂ ᬤᬵᬭᬓᬵᬡᬵᬂ ᬫᬵᬢᬺᬓᬵᬂ ᬯᬵᬘᬬᬢᬵᬂ ᬩᭀᬥᬶᬲᬢ᭄ᬢ᭄ᬯᬵᬦᬸᬪᬵᬯᬾᬦᬿᬯ ᬧ᭄ᬭᬫᬸᬔᬵᬦ᭄ᬬᬲᬂᬔ᭄ᬬᬾᬬᬵᬦᬶ ᬥᬃᬫᬫᬸᬔᬰᬢᬲᬳᬲ᭄ᬭᬵᬡᬶ ᬦᬶᬰ᭄ᬘᬭᬦ᭄ᬢᬶ ᬲ᭄ᬫ᭟

ᬢᬤᬵᬦᬸᬧᬹᬃᬯᬾᬡ ᬩᭀᬥᬶᬲᬢ᭄ᬢ᭄ᬯᬾᬦ ᬮᬶᬧᬶᬰᬵᬮᬵᬲ᭄ᬣᬶᬢᬾᬦ ᬤ᭄ᬯᬵᬢ᭄ᬭᬶᬂᬰᬤ᭄ᬤᬵᬭᬓᬲᬳᬲ᭄ᬭᬵᬡᬶ ᬧᬭᬶᬧᬵᬘᬶᬢᬵᬦ᭄ᬬᬪᬹᬯᬦ᭄᭞ ᬅᬦᬸᬢ᭄ᬢᬭᬵᬬᬵᬂ ᬲᬫ᭄ᬬᬓ᭄ᬲᬂᬩᭀᬥᭁ ᬘᬶᬢ᭄ᬢᬵᬦ᭄ᬬᬸᬢ᭄ᬧᬵᬤᬶᬢᬵᬦᬶ ᬤ᭄ᬯᬵᬢ᭄ᬭᬶᬂᬰᬤ᭄ᬤᬵᬭᬶᬓᬵᬲᬳᬲ᭄ᬭᬵᬡᬶ᭞ ᬅᬬᬂ ᬳᬾᬢᬸᬭᬬᬂ ᬧ᭄ᬭᬢ᭄ᬬᬬᭀ ᬬᬘ᭄ᬙᬶᬓ᭄ᬱᬶᬢᭀ'ᬧᬶ ᬩᭀᬥᬶᬲᬢ᭄ᬢ᭄ᬯᭀ ᬮᬶᬧᬶᬰᬵᬮᬵᬫᬸᬧᬵᬕᬘ᭄ᬙᬢᬶ ᬲ᭄ᬫ᭟

᭟ ᬇᬢᬶ ᬰ᭄ᬭᬷᬮᬮᬶᬢᬯᬶᬲ᭄ᬢᬭᬾ ᬮᬶᬧᬶᬰᬵᬮᬵᬲᬂᬤᬃᬰᬦᬧᬭᬶᬯᬃᬢᭀ ᬦᬵᬫ ᬤᬰᬫᭀ'ᬥ᭄ᬬᬵᬬᬄ᭟