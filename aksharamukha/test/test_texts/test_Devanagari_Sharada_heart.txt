𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆲𑆸𑆢𑆪𑆱𑆷𑆠𑇀𑆫𑆩𑇀𑇅

[𑆱𑆁𑆑𑇀𑆰𑆴𑆥𑇀𑆠𑆩𑆳𑆠𑆸𑆑𑆳]

𑇆 𑆤𑆩𑆂 𑆱𑆫𑇀𑆮𑆘𑇀𑆚𑆳𑆪 𑇆

𑇆 𑆏𑆀 𑆤𑆩𑆾 𑆨𑆓𑆮𑆠𑇀𑆪𑆽 𑆄𑆫𑇀𑆪𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆪𑆽 𑇆

𑆄𑆫𑇀𑆪𑆳𑆮𑆬𑆾𑆑𑆴𑆠𑆼𑆯𑇀𑆮𑆫𑆧𑆾𑆣𑆴𑆱𑆠𑇀𑆠𑇀𑆮𑆾 𑆓𑆩𑇀𑆨𑆵𑆫𑆳𑆪𑆳𑆁 𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆪𑆳𑆁 𑆖𑆫𑇀𑆪𑆳𑆁 𑆖𑆫𑆩𑆳𑆟𑆾 𑆮𑇀𑆪𑆮𑆬𑆾𑆑𑆪𑆠𑆴 𑆱𑇀𑆩𑇅 𑆥𑆚𑇀𑆖 𑆱𑇀𑆑𑆤𑇀𑆣𑆳𑆂, 𑆠𑆳𑆁𑆯𑇀𑆖 𑆱𑇀𑆮𑆨𑆳𑆮𑆯𑆷𑆤𑇀𑆪𑆳𑆤𑇀 𑆥𑆯𑇀𑆪𑆠𑆴 𑆱𑇀𑆩𑇆

𑆅𑆲 𑆯𑆳𑆫𑆴𑆥𑆶𑆠𑇀𑆫 𑆫𑆷𑆥𑆁 𑆯𑆷𑆤𑇀𑆪𑆠𑆳, 𑆯𑆷𑆤𑇀𑆪𑆠𑆽𑆮 𑆫𑆷𑆥𑆩𑇀𑇅 𑆫𑆷𑆥𑆳𑆤𑇀𑆤 𑆥𑆸𑆡𑆑𑇀 𑆯𑆷𑆤𑇀𑆪𑆠𑆳, 𑆯𑆷𑆤𑇀𑆪𑆠𑆳𑆪𑆳 𑆤 𑆥𑆸𑆡𑆓𑇀 𑆫𑆷𑆥𑆩𑇀𑇅 𑆪𑆢𑇀𑆫𑆷𑆥𑆁 𑆱𑆳 𑆯𑆷𑆤𑇀𑆪𑆠𑆳, 𑆪𑆳 𑆯𑆷𑆤𑇀𑆪𑆠𑆳 𑆠𑆢𑇀𑆫𑆷𑆥𑆩𑇀𑇆

𑆍𑆮𑆩𑆼𑆮 𑆮𑆼𑆢𑆤𑆳𑆱𑆁𑆘𑇀𑆚𑆳𑆱𑆁𑆱𑇀𑆑𑆳𑆫𑆮𑆴𑆘𑇀𑆚𑆳𑆤𑆳𑆤𑆴𑇆

𑆅𑆲𑆁 𑆯𑆳𑆫𑆴𑆥𑆶𑆠𑇀𑆫 𑆱𑆫𑇀𑆮𑆣𑆫𑇀𑆩𑆳𑆂 𑆯𑆷𑆤𑇀𑆪𑆠𑆳𑆬𑆑𑇀𑆰𑆟𑆳 𑆃𑆤𑆶𑆠𑇀𑆥𑆤𑇀𑆤𑆳 𑆃𑆤𑆴𑆫𑆶𑆢𑇀𑆣𑆳 𑆃𑆩𑆬𑆳 𑆤 𑆮𑆴𑆩𑆬𑆳 𑆤𑆾𑆤𑆳 𑆤 𑆥𑆫𑆴𑆥𑆷𑆫𑇀𑆟𑆳𑆂𑇅 𑆠𑆱𑇀𑆩𑆳𑆖𑇀𑆗𑆳𑆫𑆴𑆥𑆶𑆠𑇀𑆫 𑆯𑆷𑆤𑇀𑆪𑆠𑆳𑆪𑆳𑆁 𑆤 𑆫𑆷𑆥𑆩𑇀, 𑆤 𑆮𑆼𑆢𑆤𑆳, 𑆤 𑆱𑆁𑆘𑇀𑆚𑆳, 𑆤 𑆱𑆁𑆱𑇀𑆑𑆳𑆫𑆳𑆂, 𑆤 𑆮𑆴𑆘𑇀𑆚𑆳𑆤𑆳𑆤𑆴𑇅 𑆤 𑆖𑆑𑇀𑆰𑆶𑆂𑆯𑇀𑆫𑆾𑆠𑇀𑆫𑆔𑇀𑆫𑆳𑆟𑆘𑆴𑆲𑇀𑆮𑆳𑆑𑆳𑆪𑆩𑆤𑆳𑆁𑆱𑆴, 𑆤 𑆫𑆷𑆥𑆯𑆧𑇀𑆢𑆓𑆤𑇀𑆣𑆫𑆱𑆱𑇀𑆥𑇀𑆫𑆰𑇀𑆛𑆮𑇀𑆪𑆣𑆫𑇀𑆩𑆳𑆂𑇅 𑆤 𑆖𑆑𑇀𑆰𑆶𑆫𑇀𑆣𑆳𑆠𑆶𑆫𑇀𑆪𑆳𑆮𑆤𑇀𑆤 𑆩𑆤𑆾𑆣𑆳𑆠𑆶𑆂𑇆

𑆤 𑆮𑆴𑆢𑇀𑆪𑆳 𑆤𑆳𑆮𑆴𑆢𑇀𑆪𑆳 𑆤 𑆮𑆴𑆢𑇀𑆪𑆳𑆑𑇀𑆰𑆪𑆾 𑆤𑆳𑆮𑆴𑆢𑇀𑆪𑆳𑆑𑇀𑆰𑆪𑆾 𑆪𑆳𑆮𑆤𑇀𑆤 𑆘𑆫𑆳𑆩𑆫𑆟𑆁 𑆤 𑆘𑆫𑆳𑆩𑆫𑆟𑆑𑇀𑆰𑆪𑆾 𑆤 𑆢𑆶𑆂𑆒𑆱𑆩𑆶𑆢𑆪𑆤𑆴𑆫𑆾𑆣𑆩𑆳𑆫𑇀𑆓𑆳 𑆤 𑆘𑇀𑆚𑆳𑆤𑆁 𑆤 𑆥𑇀𑆫𑆳𑆥𑇀𑆠𑆴𑆠𑇀𑆮𑆩𑇀𑇆

𑆧𑆾𑆣𑆴𑆱𑆠𑇀𑆠𑇀𑆮𑆱𑇀𑆪 𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆩𑆳𑆯𑇀𑆫𑆴𑆠𑇀𑆪 𑆮𑆴𑆲𑆫𑆠𑆴 𑆖𑆴𑆠𑇀𑆠𑆳𑆮𑆫𑆟𑆂𑇅 𑆖𑆴𑆠𑇀𑆠𑆳𑆮𑆫𑆟𑆤𑆳𑆱𑇀𑆠𑆴𑆠𑇀𑆮𑆳𑆢𑆠𑇀𑆫𑆱𑇀𑆠𑆾 𑆮𑆴𑆥𑆫𑇀𑆪𑆳𑆱𑆳𑆠𑆴𑆑𑇀𑆫𑆳𑆤𑇀𑆠𑆾 𑆤𑆴𑆰𑇀𑆜𑆤𑆴𑆫𑇀𑆮𑆳𑆟𑆂𑇅 𑆠𑇀𑆫𑇀𑆪𑆣𑇀𑆮𑆮𑇀𑆪𑆮𑆱𑇀𑆡𑆴𑆠𑆳𑆂 𑆱𑆫𑇀𑆮𑆧𑆶𑆢𑇀𑆣𑆳𑆂 𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆩𑆳𑆯𑇀𑆫𑆴𑆠𑇀𑆪 𑆃𑆤𑆶𑆠𑇀𑆠𑆫𑆳𑆁 𑆱𑆩𑇀𑆪𑆑𑇀𑆱𑆁𑆧𑆾𑆣𑆴𑆩𑆨𑆴𑆱𑆁𑆧𑆶𑆢𑇀𑆣𑆳𑆂𑇆

𑆠𑆱𑇀𑆩𑆳𑆘𑇀𑆘𑇀𑆚𑆳𑆠𑆮𑇀𑆪𑆂 𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆩𑆲𑆳𑆩𑆤𑇀𑆠𑇀𑆫𑆾 𑆩𑆲𑆳𑆮𑆴𑆢𑇀𑆪𑆳𑆩𑆤𑇀𑆠𑇀𑆫𑆾𑇁𑆤𑆶𑆠𑇀𑆠𑆫𑆩𑆤𑇀𑆠𑇀𑆫𑆾𑇁𑆱𑆩𑆱𑆩𑆩𑆤𑇀𑆠𑇀𑆫𑆂 𑆱𑆫𑇀𑆮𑆢𑆶𑆂𑆒𑆥𑇀𑆫𑆯𑆩𑆤𑆂 𑆱𑆠𑇀𑆪𑆩𑆩𑆴𑆡𑇀𑆪𑆠𑇀𑆮𑆳𑆠𑇀 𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆪𑆳𑆩𑆶𑆑𑇀𑆠𑆾 𑆩𑆤𑇀𑆠𑇀𑆫𑆂𑇅

𑆠𑆢𑇀𑆪𑆡𑆳- 𑆓𑆠𑆼 𑆓𑆠𑆼 𑆥𑆳𑆫𑆓𑆠𑆼 𑆥𑆳𑆫𑆱𑆁𑆓𑆠𑆼 𑆧𑆾𑆣𑆴 𑆱𑇀𑆮𑆳𑆲𑆳𑇆

𑆅𑆠𑆴 𑆥𑇀𑆫𑆘𑇀𑆚𑆳𑆥𑆳𑆫𑆩𑆴𑆠𑆳𑆲𑆸𑆢𑆪𑆱𑆷𑆠𑇀𑆫𑆁 𑆱𑆩𑆳𑆥𑇀𑆠𑆩𑇀𑇆
