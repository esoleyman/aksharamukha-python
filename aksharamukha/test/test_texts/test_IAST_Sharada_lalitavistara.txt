𑆬𑆬𑆴𑆠𑆮𑆴𑆱𑇀𑆠𑆫𑆂

𑆤𑆩𑆂 𑆱𑆫𑇀𑆮𑆧𑆶𑆢𑇀𑆣𑆧𑆾𑆣𑆴𑆱𑆠𑇀𑆠𑇀𑆮𑆼𑆨𑇀𑆪𑆂𑇅

𑇆 𑆏𑆀 𑆤𑆩𑆾 𑆢𑆯𑆢𑆴𑆓𑆤𑆤𑇀𑆠𑆳𑆥𑆫𑇀𑆪𑆤𑇀𑆠𑆬𑆾𑆑𑆣𑆳𑆠𑆶𑆥𑇀𑆫𑆠𑆴𑆰𑇀𑆜𑆴𑆠𑆱𑆫𑇀𑆮𑆧𑆶𑆢𑇀𑆣𑆧𑆾𑆣𑆴𑆱𑆠𑇀𑆠𑇀𑆮𑆳𑆫𑇀𑆪𑆯𑇀𑆫𑆳𑆮𑆑𑆥𑇀𑆫𑆠𑇀𑆪𑆼𑆑𑆧𑆶𑆢𑇀𑆣𑆼𑆨𑇀𑆪𑆾𑇁𑆠𑆵𑆠𑆳𑆤𑆳𑆓𑆠𑆥𑇀𑆫𑆠𑇀𑆪𑆶𑆠𑇀𑆥𑆤𑇀𑆤𑆼𑆨𑇀𑆪𑆂𑇆

𑇑𑇐 𑆬𑆴𑆥𑆴𑆯𑆳𑆬𑆳𑆱𑆁𑆢𑆫𑇀𑆯𑆤𑆥𑆫𑆴𑆮𑆫𑇀𑆠𑆾 𑆢𑆯𑆩𑆂𑇅

𑆅𑆠𑆴 𑆲𑆴 𑆨𑆴𑆑𑇀𑆰𑆮𑆂 𑆱𑆁𑆮𑆸𑆢𑇀𑆣𑆂 𑆑𑆶𑆩𑆳𑆫𑆂𑇅 𑆠𑆢𑆳 𑆩𑆳𑆕𑇀𑆓𑆬𑇀𑆪𑆯𑆠𑆱𑆲𑆱𑇀𑆫𑆽𑆂 𑆬𑆴𑆥𑆴𑆯𑆳𑆬𑆳𑆩𑆶𑆥𑆤𑆵𑆪𑆠𑆼 𑆱𑇀𑆩 𑆢𑆯𑆨𑆴𑆫𑇀𑆢𑆳𑆫𑆑𑆱𑆲𑆱𑇀𑆫𑆽𑆂 𑆥𑆫𑆴𑆮𑆸𑆠𑆂 𑆥𑆶𑆫𑆱𑇀𑆑𑆸𑆠𑆂, 𑆢𑆯𑆨𑆴𑆯𑇀𑆖 𑆫𑆡𑆱𑆲𑆱𑇀𑆫𑆽𑆂 𑆒𑆳𑆢𑆤𑆵𑆪𑆨𑆾𑆘𑆤𑆵𑆪𑆱𑇀𑆮𑆳𑆢𑆤𑆵𑆪𑆥𑆫𑆴𑆥𑆷𑆫𑇀𑆟𑆽𑆫𑇀𑆲𑆴𑆫𑆟𑇀𑆪𑆱𑆶𑆮𑆫𑇀𑆟𑆥𑆫𑆴𑆥𑆷𑆫𑇀𑆟𑆽𑆯𑇀𑆖𑇅 𑆪𑆼𑆤 𑆑𑆥𑆴𑆬𑆮𑆱𑇀𑆠𑆶𑆤𑆴 𑆩𑆲𑆳𑆤𑆓𑆫𑆼 𑆮𑆵𑆡𑆴𑆖𑆠𑇀𑆮𑆫𑆫𑆡𑇀𑆪𑆳𑆤𑇀𑆠𑆫𑆳𑆥𑆟𑆩𑆶𑆒𑆼𑆰𑇀𑆮𑆨𑇀𑆪𑆮𑆑𑆵𑆫𑇀𑆪𑆠𑆼 𑆱𑇀𑆩 𑆃𑆨𑆴𑆮𑆴𑆯𑇀𑆫𑆳𑆩𑇀𑆪𑆤𑇀𑆠𑆼𑇅 𑆃𑆰𑇀𑆛𑆳𑆨𑆴𑆯𑇀𑆖 𑆠𑆷𑆫𑇀𑆪𑆯𑆠𑆱𑆲𑆱𑇀𑆫𑆽𑆂 𑆥𑇀𑆫𑆔𑆶𑆰𑇀𑆪𑆩𑆳𑆟𑆽𑆫𑇀𑆩𑆲𑆠𑆳 𑆖 𑆥𑆶𑆰𑇀𑆥𑆮𑆫𑇀𑆰𑆼𑆟𑆳𑆨𑆴𑆥𑇀𑆫𑆮𑆫𑇀𑆰𑆠𑆳 𑆮𑆴𑆠𑆫𑇀𑆢𑆴𑆤𑆴𑆫𑇀𑆪𑆷𑆲𑆠𑆾𑆫𑆟𑆓𑆮𑆳𑆑𑇀𑆰𑆲𑆫𑇀𑆩𑇀𑆪𑆑𑆷𑆛𑆳𑆓𑆳𑆫𑆥𑇀𑆫𑆳𑆱𑆳𑆢𑆠𑆬𑆼𑆰𑆶 𑆑𑆤𑇀𑆪𑆳𑆯𑆠𑆱𑆲𑆱𑇀𑆫𑆳𑆟𑆴 𑆱𑆫𑇀𑆮𑆳𑆬𑆁𑆑𑆳𑆫𑆨𑆷𑆰𑆴𑆠𑆳𑆂 𑆱𑇀𑆡𑆴𑆠𑆳 𑆃𑆨𑆷𑆮𑆤𑇀𑇅 𑆧𑆾𑆣𑆴𑆱𑆠𑇀𑆠𑇀𑆮𑆁 𑆥𑇀𑆫𑆼𑆑𑇀𑆰𑆩𑆳𑆟𑆳𑆂 𑆑𑆶𑆱𑆶𑆩𑆳𑆤𑆴 𑆖 𑆑𑇀𑆰𑆴𑆥𑆤𑇀𑆠𑆴 𑆱𑇀𑆩𑇅 𑆃𑆰𑇀𑆛𑆿 𑆖 𑆩𑆫𑆶𑆠𑇀𑆑𑆤𑇀𑆪𑆳𑆱𑆲𑆱𑇀𑆫𑆳𑆟𑆴 𑆮𑆴𑆓𑆬𑆴𑆠𑆳𑆬𑆁𑆑𑆳𑆫𑆳𑆨𑆫𑆟𑆳𑆬𑆁𑆑𑆸𑆠𑆳𑆤𑆴 𑆫𑆠𑇀𑆤𑆨𑆢𑇀𑆫𑆁𑆑𑆫𑆼𑆟 𑆓𑆸𑆲𑆵𑆠𑆳𑆤𑆴 𑆩𑆳𑆫𑇀𑆓𑆁 𑆯𑆾𑆣𑆪𑆤𑇀𑆠𑇀𑆪𑆾 𑆧𑆾𑆣𑆴𑆱𑆠𑇀𑆠𑇀𑆮𑆱𑇀𑆪 𑆥𑆶𑆫𑆠𑆾 𑆓𑆖𑇀𑆗𑆤𑇀𑆠𑆴 𑆱𑇀𑆩𑇅 𑆢𑆼𑆮𑆤𑆳𑆓𑆪𑆑𑇀𑆰𑆓𑆤𑇀𑆣𑆫𑇀𑆮𑆳𑆱𑆶𑆫𑆓𑆫𑆶𑆝𑆑𑆴𑆤𑇀𑆤𑆫𑆩𑆲𑆾𑆫𑆓𑆳𑆯𑇀𑆖𑆳𑆫𑇀𑆣𑆑𑆳𑆪𑆴𑆑𑆳 𑆓𑆓𑆤𑆠𑆬𑆳𑆠𑇀𑆥𑆶𑆰𑇀𑆥𑆥𑆛𑇀𑆛𑆢𑆳𑆩𑆳𑆤𑇀𑆪𑆨𑆴𑆥𑇀𑆫𑆬𑆩𑇀𑆧𑆪𑆤𑇀𑆠𑆴 𑆱𑇀𑆩𑇅 𑆱𑆫𑇀𑆮𑆼 𑆖 𑆯𑆳𑆑𑇀𑆪𑆓𑆟𑆳𑆂 𑆯𑆶𑆢𑇀𑆣𑆾𑆢𑆤𑆁 𑆫𑆳𑆘𑆳𑆤𑆁 𑆥𑆶𑆫𑆱𑇀𑆑𑆸𑆠𑇀𑆪 𑆧𑆾𑆣𑆴𑆱𑆠𑇀𑆠𑇀𑆮𑆱𑇀𑆪 𑆥𑆶𑆫𑆠𑆾 𑆓𑆖𑇀𑆗𑆤𑇀𑆠𑆴 𑆱𑇀𑆩𑇅 𑆃𑆤𑆼𑆤𑆽𑆮𑆁𑆫𑆷𑆥𑆼𑆟 𑆮𑇀𑆪𑆷𑆲𑆼𑆤 𑆧𑆾𑆣𑆴𑆱𑆠𑇀𑆠𑇀𑆮𑆾 𑆬𑆴𑆥𑆴𑆯𑆳𑆬𑆳𑆩𑆶𑆥𑆤𑆵𑆪𑆠𑆼 𑆱𑇀𑆩𑇆

𑆱𑆩𑆤𑆤𑇀𑆠𑆫𑆥𑇀𑆫𑆮𑆼𑆯𑆴𑆠𑆯𑇀𑆖 𑆧𑆾𑆣𑆴𑆱𑆠𑇀𑆠𑇀𑆮𑆾 𑆬𑆴𑆥𑆴𑆯𑆳𑆬𑆳𑆩𑇀𑇅 𑆃𑆡 𑆮𑆴𑆯𑇀𑆮𑆳𑆩𑆴𑆠𑇀𑆫𑆾 𑆤𑆳𑆩 𑆢𑆳𑆫𑆑𑆳𑆖𑆳𑆫𑇀𑆪𑆾 𑆧𑆾𑆣𑆴𑆱𑆠𑇀𑆠𑇀𑆮𑆱𑇀𑆪 𑆯𑇀𑆫𑆴𑆪𑆁 𑆠𑆼𑆘𑆯𑇀𑆖𑆳𑆱𑆲𑆩𑆳𑆤𑆾 𑆣𑆫𑆟𑆴𑆠𑆬𑆼 𑆤𑆴𑆮𑆴𑆰𑇀𑆛𑆾𑇁𑆣𑆾𑆩𑆶𑆒𑆂 𑆥𑇀𑆫𑆥𑆠𑆠𑆴 𑆱𑇀𑆩𑇅 𑆠𑆁 𑆠𑆡𑆳 𑆥𑇀𑆫𑆥𑆠𑆴𑆠𑆁 𑆢𑆸𑆰𑇀𑆛𑇀𑆮𑆳 𑆯𑆶𑆨𑆳𑆕𑇀𑆓𑆾 𑆤𑆳𑆩 𑆠𑆶𑆰𑆴𑆠𑆑𑆳𑆪𑆴𑆑𑆾 𑆢𑆼𑆮𑆥𑆶𑆠𑇀𑆫𑆾 𑆢𑆑𑇀𑆰𑆴𑆟𑆼𑆤 𑆑𑆫𑆠𑆬𑆼𑆤 𑆥𑆫𑆴𑆓𑆸𑆲𑇀𑆪𑆾𑆠𑇀𑆡𑆳𑆥𑆪𑆠𑆴 𑆱𑇀𑆩𑇅 𑆇𑆠𑇀𑆡𑆳𑆥𑇀𑆪 𑆖 𑆓𑆓𑆤𑆠𑆬𑆱𑇀𑆡𑆾 𑆫𑆳𑆘𑆳𑆤𑆁 𑆯𑆶𑆢𑇀𑆣𑆾𑆢𑆤𑆁 𑆠𑆁 𑆖 𑆩𑆲𑆳𑆤𑇀𑆠𑆁 𑆘𑆤𑆑𑆳𑆪𑆁 𑆓𑆳𑆡𑆳𑆨𑆴𑆫𑆨𑇀𑆪𑆨𑆳𑆰𑆠𑇀—

𑆯𑆳𑆱𑇀𑆠𑇀𑆫𑆳𑆟𑆴 𑆪𑆳𑆤𑆴 𑆥𑇀𑆫𑆖𑆬𑆤𑇀𑆠𑆴 𑆩𑆤𑆶𑆰𑇀𑆪𑆬𑆾𑆑𑆼
𑆱𑆁𑆒𑇀𑆪𑆳 𑆬𑆴𑆥𑆴𑆯𑇀𑆖 𑆓𑆟𑆤𑆳𑆥𑆴 𑆖 𑆣𑆳𑆠𑆶𑆠𑆤𑇀𑆠𑇀𑆫𑆩𑇀𑇅
𑆪𑆼 𑆯𑆴𑆬𑇀𑆥𑆪𑆾𑆓 𑆥𑆸𑆡𑆶 𑆬𑆿𑆑𑆴𑆑 𑆃𑆥𑇀𑆫𑆩𑆼𑆪𑆳𑆂
𑆠𑆼𑆰𑇀𑆮𑆼𑆰𑆶 𑆯𑆴𑆑𑇀𑆰𑆴𑆠𑆶 𑆥𑆶𑆫𑆳 𑆧𑆲𑆶𑆑𑆬𑇀𑆥𑆑𑆾𑆛𑇀𑆪𑆂𑇆𑇑𑇆

𑆑𑆴𑆁 𑆠𑆷 𑆘𑆤𑆱𑇀𑆪 𑆃𑆤𑆶𑆮𑆫𑇀𑆠𑆤𑆠𑆳𑆁 𑆑𑆫𑆾𑆠𑆴
𑆬𑆴𑆥𑆴𑆯𑆳𑆬𑆩𑆳𑆓𑆠𑆶 𑆱𑆶𑆯𑆴𑆑𑇀𑆰𑆴𑆠𑆶 𑆯𑆴𑆰𑇀𑆪𑆟𑆳𑆫𑇀𑆡𑆩𑇀𑇅
𑆥𑆫𑆴𑆥𑆳𑆖𑆤𑆳𑆫𑇀𑆡 𑆧𑆲𑆶𑆢𑆳𑆫𑆑 𑆃𑆓𑇀𑆫𑆪𑆳𑆤𑆼
𑆃𑆤𑇀𑆪𑆳𑆁𑆯𑇀𑆖 𑆱𑆠𑇀𑆠𑇀𑆮𑆤𑆪𑆶𑆠𑆳𑆤𑆩𑆸𑆠𑆼 𑆮𑆴𑆤𑆼𑆠𑆶𑆩𑇀𑇆𑇒𑇆

𑆬𑆾𑆑𑆾𑆠𑇀𑆠𑆫𑆼𑆰𑆶 𑆖𑆠𑆶𑆱𑆠𑇀𑆪𑆥𑆡𑆼 𑆮𑆴𑆣𑆴𑆘𑇀𑆚𑆾
𑆲𑆼𑆠𑆶𑆥𑇀𑆫𑆠𑆵𑆠𑇀𑆪𑆑𑆶𑆯𑆬𑆾 𑆪𑆡 𑆱𑆁𑆨𑆮𑆤𑇀𑆠𑆴𑇅
𑆪𑆡 𑆖𑆳𑆤𑆴𑆫𑆾𑆣𑆑𑇀𑆰𑆪𑆶 𑆱𑆁𑆱𑇀𑆡𑆴𑆠𑆶 𑆯𑆵𑆠𑆴𑆨𑆳𑆮𑆂
𑆠𑆱𑇀𑆩𑆴𑆤𑇀𑆮𑆴𑆣𑆴𑆘𑇀𑆚 𑆑𑆴𑆩𑆡𑆾 𑆬𑆴𑆥𑆴𑆯𑆳𑆱𑇀𑆠𑇀𑆫𑆩𑆳𑆠𑇀𑆫𑆼𑇆𑇓𑇆

𑆤𑆼𑆠𑆱𑇀𑆪 𑆄𑆖𑆫𑆴𑆪 𑆇𑆠𑇀𑆠𑆫𑆴 𑆮𑆳 𑆠𑇀𑆫𑆴𑆬𑆾𑆑𑆼
𑆱𑆫𑇀𑆮𑆼𑆰𑆶 𑆢𑆼𑆮𑆩𑆤𑆶𑆘𑆼𑆰𑇀𑆮𑆪𑆩𑆼𑆮 𑆘𑆼𑆰𑇀𑆜𑆂𑇅
𑆤𑆳𑆩𑆳𑆥𑆴 𑆠𑆼𑆰 𑆬𑆴𑆥𑆴𑆤𑆳𑆁 𑆤 𑆲𑆴 𑆮𑆴𑆠𑇀𑆡 𑆪𑆷𑆪𑆁
𑆪𑆠𑇀𑆫𑆼𑆰𑆶 𑆯𑆴𑆑𑇀𑆰𑆴𑆠𑆶 𑆥𑆶𑆫𑆳 𑆧𑆲𑆶𑆑𑆬𑇀𑆥𑆑𑆾𑆛𑇀𑆪𑆂𑇆𑇔𑇆

𑆱𑆾 𑆖𑆴𑆠𑇀𑆠𑆣𑆳𑆫 𑆘𑆓𑆠𑆳𑆁 𑆮𑆴𑆮𑆴𑆣𑆳 𑆮𑆴𑆖𑆴𑆠𑇀𑆫𑆳
𑆍𑆑𑆑𑇀𑆰𑆟𑆼𑆤 𑆃𑆪𑆶 𑆘𑆳𑆤𑆠𑆴 𑆯𑆶𑆢𑇀𑆣𑆱𑆠𑇀𑆠𑇀𑆮𑆂𑇅
𑆃𑆢𑆸𑆯𑇀𑆪𑆫𑆷𑆥𑆫𑆲𑆴𑆠𑆱𑇀𑆪 𑆓𑆠𑆴𑆁 𑆖 𑆮𑆼𑆠𑇀𑆠𑆴
𑆑𑆴𑆁 𑆮𑆳 𑆥𑆶𑆤𑆾𑇁𑆡 𑆬𑆴𑆥𑆴𑆤𑆾𑇁𑆑𑇀𑆰𑆫𑆢𑆸𑆯𑇀𑆪𑆫𑆷𑆥𑆳𑆩𑇀𑇆𑇕𑇆

𑆅𑆠𑇀𑆪𑆶𑆑𑇀𑆠𑇀𑆮𑆳 𑆱 𑆢𑆼𑆮𑆥𑆶𑆠𑇀𑆫𑆾 𑆧𑆾𑆣𑆴𑆱𑆠𑇀𑆠𑇀𑆮𑆁 𑆢𑆴𑆮𑇀𑆪𑆽𑆂 𑆑𑆶𑆱𑆶𑆩𑆽𑆫𑆨𑇀𑆪𑆫𑇀𑆖𑇀𑆪 𑆠𑆠𑇀𑆫𑆽𑆮𑆳𑆤𑇀𑆠𑆫𑇀𑆢𑆣𑆼𑇅 𑆠𑆠𑇀𑆫 𑆣𑆳𑆠𑇀𑆫𑇀𑆪𑆯𑇀𑆖 𑆖𑆼𑆛𑆵𑆮𑆫𑇀𑆓𑆳𑆯𑇀𑆖 𑆱𑇀𑆡𑆳𑆥𑆴𑆠𑆳 𑆃𑆨𑆷𑆮𑆤𑇀𑇅 𑆥𑆫𑆴𑆯𑆼𑆰𑆳𑆂 𑆯𑆳𑆑𑇀𑆪𑆳𑆂 𑆯𑆶𑆢𑇀𑆣𑆾𑆢𑆤𑆥𑇀𑆫𑆩𑆶𑆒𑆳𑆂 𑆥𑇀𑆫𑆑𑇀𑆫𑆳𑆩𑆤𑇀𑆠𑆂𑇆

𑆃𑆡 𑆧𑆾𑆣𑆴𑆱𑆠𑇀𑆠𑇀𑆮 𑆇𑆫𑆓𑆱𑆳𑆫𑆖𑆤𑇀𑆢𑆤𑆩𑆪𑆁 𑆬𑆴𑆥𑆴𑆦𑆬𑆑𑆩𑆳𑆢𑆳𑆪 𑆢𑆴𑆮𑇀𑆪𑆳𑆫𑇀𑆰𑆱𑆶𑆮𑆫𑇀𑆟𑆠𑆴𑆫𑆑𑆁 𑆱𑆩𑆤𑇀𑆠𑆳𑆤𑇀𑆩𑆟𑆴𑆫𑆠𑇀𑆤𑆥𑇀𑆫𑆠𑇀𑆪𑆶𑆥𑇀𑆠𑆁 𑆮𑆴𑆯𑇀𑆮𑆳𑆩𑆴𑆠𑇀𑆫𑆩𑆳𑆖𑆳𑆫𑇀𑆪𑆩𑆼𑆮𑆩𑆳𑆲-𑆑𑆠𑆩𑆳𑆁 𑆩𑆼 𑆨𑆾 𑆇𑆥𑆳𑆣𑇀𑆪𑆳𑆪 𑆬𑆴𑆥𑆴𑆁 𑆯𑆴𑆑𑇀𑆰𑆳𑆥𑆪𑆱𑆴𑇅 𑆧𑇀𑆫𑆳𑆲𑇀𑆩𑆵𑆒𑆫𑆾𑆰𑇀𑆛𑆵𑆥𑆶𑆰𑇀𑆑𑆫𑆱𑆳𑆫𑆴𑆁 𑆃𑆕𑇀𑆓𑆬𑆴𑆥𑆴𑆁 𑆮𑆕𑇀𑆓𑆬𑆴𑆥𑆴𑆁 𑆩𑆓𑆣𑆬𑆴𑆥𑆴𑆁 𑆩𑆕𑇀𑆓𑆬𑇀𑆪𑆬𑆴𑆥𑆴𑆁 𑆃𑆕𑇀𑆓𑆶𑆬𑆵𑆪𑆬𑆴𑆥𑆴𑆁 𑆯𑆑𑆳𑆫𑆴𑆬𑆴𑆥𑆴𑆁 𑆧𑇀𑆫𑆲𑇀𑆩𑆮𑆬𑆴𑆬𑆴𑆥𑆴𑆁 𑆥𑆳𑆫𑆶𑆰𑇀𑆪𑆬𑆴𑆥𑆴𑆁 𑆢𑇀𑆫𑆳𑆮𑆴𑆝𑆬𑆴𑆥𑆴𑆁 𑆑𑆴𑆫𑆳𑆠𑆬𑆴𑆥𑆴𑆁 𑆢𑆳𑆑𑇀𑆰𑆴𑆟𑇀𑆪𑆬𑆴𑆥𑆴𑆁 𑆇𑆓𑇀𑆫𑆬𑆴𑆥𑆴𑆁 𑆱𑆁𑆒𑇀𑆪𑆳𑆬𑆴𑆥𑆴𑆁 𑆃𑆤𑆶𑆬𑆾𑆩𑆬𑆴𑆥𑆴𑆁 𑆃𑆮𑆩𑆷𑆫𑇀𑆣𑆬𑆴𑆥𑆴𑆁 𑆢𑆫𑆢𑆬𑆴𑆥𑆴𑆁 𑆒𑆳𑆰𑇀𑆪𑆬𑆴𑆥𑆴𑆁 𑆖𑆵𑆤𑆬𑆴𑆥𑆴𑆁 𑆬𑆷𑆤𑆬𑆴𑆥𑆴𑆁 𑆲𑆷𑆟𑆬𑆴𑆥𑆴𑆁 𑆩𑆣𑇀𑆪𑆳𑆑𑇀𑆰𑆫𑆮𑆴𑆱𑇀𑆠𑆫𑆬𑆴𑆥𑆴𑆁 𑆥𑆶𑆰𑇀𑆥𑆬𑆴𑆥𑆴𑆁 𑆢𑆼𑆮𑆬𑆴𑆥𑆴𑆁 𑆤𑆳𑆓𑆬𑆴𑆥𑆴𑆁 𑆪𑆑𑇀𑆰𑆬𑆴𑆥𑆴𑆁 𑆓𑆤𑇀𑆣𑆫𑇀𑆮𑆬𑆴𑆥𑆴𑆁 𑆑𑆴𑆤𑇀𑆤𑆫𑆬𑆴𑆥𑆴𑆁 𑆩𑆲𑆾𑆫𑆓𑆬𑆴𑆥𑆴𑆁 𑆃𑆱𑆶𑆫𑆬𑆴𑆥𑆴𑆁 𑆓𑆫𑆶𑆝𑆬𑆴𑆥𑆴𑆁 𑆩𑆸𑆓𑆖𑆑𑇀𑆫𑆬𑆴𑆥𑆴𑆁 𑆮𑆳𑆪𑆱𑆫𑆶𑆠𑆬𑆴𑆥𑆴𑆁 𑆨𑆿𑆩𑆢𑆼𑆮𑆬𑆴𑆥𑆴𑆁 𑆃𑆤𑇀𑆠𑆫𑆵𑆑𑇀𑆰𑆢𑆼𑆮𑆬𑆴𑆥𑆴𑆁 𑆇𑆠𑇀𑆠𑆫𑆑𑆶𑆫𑆶𑆢𑇀𑆮𑆵𑆥𑆬𑆴𑆥𑆴𑆁 𑆃𑆥𑆫𑆓𑆾𑆝𑆳𑆤𑆵𑆬𑆴𑆥𑆴𑆁 𑆥𑆷𑆫𑇀𑆮𑆮𑆴𑆢𑆼𑆲𑆬𑆴𑆥𑆴𑆁 𑆇𑆠𑇀𑆑𑇀𑆰𑆼𑆥𑆬𑆴𑆥𑆴𑆁 𑆤𑆴𑆑𑇀𑆰𑆼𑆥𑆬𑆴𑆥𑆴𑆁 𑆮𑆴𑆑𑇀𑆰𑆼𑆥𑆬𑆴𑆥𑆴𑆁 𑆥𑇀𑆫𑆑𑇀𑆰𑆼𑆥𑆬𑆴𑆥𑆴𑆁 𑆱𑆳𑆓𑆫𑆬𑆴𑆥𑆴𑆁 𑆮𑆘𑇀𑆫𑆬𑆴𑆥𑆴𑆁 𑆬𑆼𑆒𑆥𑇀𑆫𑆠𑆴𑆬𑆼𑆒𑆬𑆴𑆥𑆴𑆁 𑆃𑆤𑆶𑆢𑇀𑆫𑆶𑆠𑆬𑆴𑆥𑆴𑆁 𑆯𑆳𑆱𑇀𑆠𑇀𑆫𑆳𑆮𑆫𑇀𑆠𑆳𑆁 𑆓𑆟𑆤𑆳𑆮𑆫𑇀𑆠𑆬𑆴𑆥𑆴𑆁 𑆇𑆠𑇀𑆑𑇀𑆰𑆼𑆥𑆳𑆮𑆫𑇀𑆠𑆬𑆴𑆥𑆴𑆁 𑆤𑆴𑆑𑇀𑆰𑆼𑆥𑆳𑆮𑆫𑇀𑆠𑆬𑆴𑆥𑆴𑆁 𑆥𑆳𑆢𑆬𑆴𑆒𑆴𑆠𑆬𑆴𑆥𑆴𑆁 𑆢𑇀𑆮𑆴𑆫𑆶𑆠𑇀𑆠𑆫𑆥𑆢𑆱𑆁𑆣𑆴𑆬𑆴𑆥𑆴𑆁 𑆪𑆳𑆮𑆢𑇀𑆢𑆯𑆾𑆠𑇀𑆠𑆫𑆥𑆢𑆱𑆁𑆣𑆴𑆬𑆴𑆥𑆴𑆁 𑆩𑆣𑇀𑆪𑆳𑆲𑆳𑆫𑆴𑆟𑆵𑆬𑆴𑆥𑆴𑆁 𑆱𑆫𑇀𑆮𑆫𑆶𑆠𑆱𑆁𑆓𑇀𑆫𑆲𑆟𑆵𑆬𑆴𑆥𑆴𑆁 𑆮𑆴𑆢𑇀𑆪𑆳𑆤𑆶𑆬𑆾𑆩𑆳𑆮𑆴𑆩𑆴𑆯𑇀𑆫𑆴𑆠𑆬𑆴𑆥𑆴𑆁 𑆉𑆰𑆴𑆠𑆥𑆱𑇀𑆠𑆥𑇀𑆠𑆳𑆁 𑆫𑆾𑆖𑆩𑆳𑆤𑆳𑆁 𑆣𑆫𑆟𑆵𑆥𑇀𑆫𑆼𑆑𑇀𑆰𑆴𑆟𑆵𑆬𑆴𑆥𑆴𑆁 𑆓𑆓𑆤𑆥𑇀𑆫𑆼𑆑𑇀𑆰𑆴𑆟𑆵𑆬𑆴𑆥𑆴𑆁 𑆱𑆫𑇀𑆮𑆿𑆰𑆣𑆴𑆤𑆴𑆰𑇀𑆪𑆤𑇀𑆢𑆳𑆁 𑆱𑆫𑇀𑆮𑆱𑆳𑆫𑆱𑆁𑆓𑇀𑆫𑆲𑆟𑆵𑆁 𑆱𑆫𑇀𑆮𑆨𑆷𑆠𑆫𑆶𑆠𑆓𑇀𑆫𑆲𑆟𑆵𑆩𑇀𑇅 𑆄𑆱𑆳𑆁 𑆨𑆾 𑆇𑆥𑆳𑆣𑇀𑆪𑆳𑆪 𑆖𑆠𑆶𑆰𑇀𑆰𑆰𑇀𑆛𑆵𑆬𑆴𑆥𑆵𑆤𑆳𑆁 𑆑𑆠𑆩𑆳𑆁 𑆠𑇀𑆮𑆁 𑆯𑆴𑆰𑇀𑆪𑆳𑆥𑆪𑆴𑆰𑇀𑆪𑆱𑆴?

𑆃𑆡 𑆮𑆴𑆯𑇀𑆮𑆳𑆩𑆴𑆠𑇀𑆫𑆾 𑆢𑆳𑆫𑆑𑆳𑆖𑆳𑆫𑇀𑆪𑆾 𑆮𑆴𑆱𑇀𑆩𑆴𑆠𑆂 𑆥𑇀𑆫𑆲𑆱𑆴𑆠𑆮𑆢𑆤𑆾 𑆤𑆴𑆲𑆠𑆩𑆳𑆤𑆩𑆢𑆢𑆫𑇀𑆥 𑆅𑆩𑆳𑆁 𑆓𑆳𑆡𑆳𑆩𑆨𑆳𑆰𑆠—

𑆄𑆯𑇀𑆖𑆫𑇀𑆪𑆁 𑆯𑆶𑆢𑇀𑆣𑆱𑆠𑇀𑆠𑇀𑆮𑆱𑇀𑆪 𑆬𑆾𑆑𑆼 𑆬𑆾𑆑𑆳𑆤𑆶𑆮𑆫𑇀𑆠𑆴𑆤𑆾𑇅
𑆯𑆴𑆑𑇀𑆰𑆴𑆠𑆂 𑆱𑆫𑇀𑆮𑆯𑆳𑆱𑇀𑆠𑇀𑆫𑆼𑆰𑆶 𑆬𑆴𑆥𑆴𑆯𑆳𑆬𑆳𑆩𑆶𑆥𑆳𑆓𑆠𑆂𑇆𑇖𑇆

𑆪𑆼𑆰𑆳𑆩𑆲𑆁 𑆤𑆳𑆩𑆣𑆼𑆪𑆁 𑆬𑆴𑆥𑆵𑆤𑆳𑆁 𑆤 𑆥𑇀𑆫𑆘𑆳𑆤𑆩𑆴𑇅
𑆠𑆠𑇀𑆫𑆽𑆰 𑆯𑆴𑆑𑇀𑆰𑆴𑆠𑆂 𑆱𑆤𑇀𑆠𑆾 𑆬𑆴𑆥𑆴𑆯𑆳𑆬𑆳𑆩𑆶𑆥𑆳𑆓𑆠𑆂𑇆𑇗𑇆

𑆮𑆑𑇀𑆠𑇀𑆫𑆁 𑆖𑆳𑆱𑇀𑆪 𑆤 𑆥𑆯𑇀𑆪𑆳𑆩𑆴 𑆩𑆷𑆫𑇀𑆣𑆳𑆤𑆁 𑆠𑆱𑇀𑆪 𑆤𑆽𑆮 𑆖𑇅
𑆯𑆴𑆰𑇀𑆪𑆪𑆴𑆰𑇀𑆪𑆼 𑆑𑆡𑆁 𑆲𑇀𑆪𑆼𑆤𑆁 𑆬𑆴𑆥𑆴𑆥𑇀𑆫𑆘𑇀𑆚𑆳𑆪 𑆥𑆳𑆫𑆓𑆩𑇀𑇆𑇘𑇆

𑆢𑆼𑆮𑆢𑆼𑆮𑆾 𑆲𑇀𑆪𑆠𑆴𑆢𑆼𑆮𑆂 𑆱𑆫𑇀𑆮𑆢𑆼𑆮𑆾𑆠𑇀𑆠𑆩𑆾 𑆮𑆴𑆨𑆶𑆂𑇅
𑆃𑆱𑆩𑆯𑇀𑆖 𑆮𑆴𑆯𑆴𑆰𑇀𑆛𑆯𑇀𑆖 𑆬𑆾𑆑𑆼𑆰𑇀𑆮𑆥𑇀𑆫𑆠𑆴𑆥𑆶𑆢𑇀𑆓𑆬𑆂𑇆𑇙𑇆

𑆃𑆱𑇀𑆪𑆽𑆮 𑆠𑇀𑆮𑆤𑆶𑆨𑆳𑆮𑆼𑆤 𑆥𑇀𑆫𑆘𑇀𑆚𑆾𑆥𑆳𑆪𑆼 𑆮𑆴𑆯𑆼𑆰𑆠𑆂𑇅
𑆯𑆴𑆑𑇀𑆰𑆴𑆠𑆁 𑆯𑆴𑆰𑇀𑆪𑆪𑆴𑆰𑇀𑆪𑆳𑆩𑆴 𑆱𑆫𑇀𑆮𑆬𑆾𑆑𑆥𑆫𑆳𑆪𑆟𑆩𑇀𑇆𑇑𑇐𑇆

𑆅𑆠𑆴 𑆲𑆴 𑆨𑆴𑆑𑇀𑆰𑆮𑆾 𑆢𑆯 𑆢𑆳𑆫𑆑𑆱𑆲𑆱𑇀𑆫𑆳𑆟𑆴 𑆧𑆾𑆣𑆴𑆱𑆠𑇀𑆠𑇀𑆮𑆼𑆤 𑆱𑆳𑆫𑇀𑆣𑆁 𑆬𑆴𑆥𑆴𑆁 𑆯𑆴𑆰𑇀𑆪𑆤𑇀𑆠𑆼 𑆱𑇀𑆩𑇅 𑆠𑆠𑇀𑆫 𑆧𑆾𑆣𑆴𑆱𑆠𑇀𑆠𑇀𑆮𑆳𑆣𑆴𑆱𑇀𑆡𑆳𑆤𑆼𑆤 𑆠𑆼𑆰𑆳𑆁 𑆢𑆳𑆫𑆑𑆳𑆟𑆳𑆁 𑆩𑆳𑆠𑆸𑆑𑆳𑆁 𑆮𑆳𑆖𑆪𑆠𑆳𑆁 𑆪𑆢𑆳 𑆃𑆑𑆳𑆫𑆁 𑆥𑆫𑆴𑆑𑆵𑆫𑇀𑆠𑆪𑆤𑇀𑆠𑆴 𑆱𑇀𑆩, 𑆠𑆢𑆳 𑆃𑆤𑆴𑆠𑇀𑆪𑆂 𑆱𑆫𑇀𑆮𑆱𑆁𑆱𑇀𑆑𑆳𑆫𑆯𑆧𑇀𑆢𑆾 𑆤𑆴𑆯𑇀𑆖𑆫𑆠𑆴 𑆱𑇀𑆩𑇅 𑆄𑆑𑆳𑆫𑆼 𑆥𑆫𑆴𑆑𑆵𑆫𑇀𑆠𑇀𑆪𑆩𑆳𑆤𑆼 𑆄𑆠𑇀𑆩𑆥𑆫𑆲𑆴𑆠𑆯𑆧𑇀𑆢𑆾 𑆤𑆴𑆯𑇀𑆖𑆫𑆠𑆴 𑆱𑇀𑆩𑇅 𑆅𑆑𑆳𑆫𑆼 𑆅𑆤𑇀𑆢𑇀𑆫𑆴𑆪𑆮𑆽𑆑𑆬𑇀𑆪𑆯𑆧𑇀𑆢𑆂𑇅 𑆆𑆑𑆳𑆫𑆼 𑆆𑆠𑆴𑆧𑆲𑆶𑆬𑆁 𑆘𑆓𑆢𑆴𑆠𑆴𑇅 𑆇𑆑𑆳𑆫𑆼 𑆇𑆥𑆢𑇀𑆫𑆮𑆧𑆲𑆶𑆬𑆁 𑆘𑆓𑆢𑆴𑆠𑆴𑇅 𑆈𑆑𑆳𑆫𑆼 𑆈𑆤𑆱𑆠𑇀𑆠𑇀𑆮𑆁 𑆘𑆓𑆢𑆴𑆠𑆴𑇅 𑆍𑆑𑆳𑆫𑆼 𑆍𑆰𑆟𑆳𑆱𑆩𑆶𑆠𑇀𑆡𑆳𑆤𑆢𑆾𑆰𑆯𑆧𑇀𑆢𑆂𑇅 𑆎𑆑𑆳𑆫𑆼 𑆎𑆫𑇀𑆪𑆳𑆥𑆡𑆂 𑆯𑇀𑆫𑆼𑆪𑆳𑆤𑆴𑆠𑆴𑇅 𑆏𑆑𑆳𑆫𑆼 𑆏𑆔𑆾𑆠𑇀𑆠𑆫𑆯𑆧𑇀𑆢𑆂𑇅 𑆐𑆑𑆳𑆫𑆼 𑆐𑆥𑆥𑆳𑆢𑆶𑆑𑆯𑆧𑇀𑆢𑆂𑇅 𑆃𑆁𑆑𑆳𑆫𑆼 𑆃𑆩𑆾𑆔𑆾𑆠𑇀𑆥𑆠𑇀𑆠𑆴𑆯𑆧𑇀𑆢𑆂𑇅 𑆃𑆂𑆑𑆳𑆫𑆼 𑆃𑆱𑇀𑆠𑆁𑆓𑆩𑆤𑆯𑆧𑇀𑆢𑆾 𑆤𑆴𑆯𑇀𑆖𑆫𑆠𑆴 𑆱𑇀𑆩𑇅 𑆑𑆑𑆳𑆫𑆼 𑆑𑆫𑇀𑆩𑆮𑆴𑆥𑆳𑆑𑆳𑆮𑆠𑆳𑆫𑆯𑆧𑇀𑆢𑆂𑇅 𑆒𑆑𑆳𑆫𑆼 𑆒𑆱𑆩𑆱𑆫𑇀𑆮𑆣𑆫𑇀𑆩𑆯𑆧𑇀𑆢𑆂𑇅 𑆓𑆑𑆳𑆫𑆼 𑆓𑆩𑇀𑆨𑆵𑆫𑆣𑆫𑇀𑆩𑆥𑇀𑆫𑆠𑆵𑆠𑇀𑆪𑆱𑆩𑆶𑆠𑇀𑆥𑆳𑆢𑆳𑆮𑆠𑆳𑆫𑆯𑆧𑇀𑆢𑆂𑇅 𑆔𑆑𑆳𑆫𑆼 𑆔𑆤𑆥𑆛𑆬𑆳𑆮𑆴𑆢𑇀𑆪𑆳𑆩𑆾𑆲𑆳𑆤𑇀𑆣𑆑𑆳𑆫𑆮𑆴𑆣𑆩𑆤𑆯𑆧𑇀𑆢𑆂𑇅 𑆕𑆑𑆳𑆫𑆼𑇁𑆕𑇀𑆓𑆮𑆴𑆯𑆶𑆢𑇀𑆣𑆴𑆯𑆧𑇀𑆢𑆂𑇅 𑆖𑆑𑆳𑆫𑆼 𑆖𑆠𑆶𑆫𑆳𑆫𑇀𑆪𑆱𑆠𑇀𑆪𑆯𑆧𑇀𑆢𑆂𑇅 𑆗𑆑𑆳𑆫𑆼 𑆗𑆤𑇀𑆢𑆫𑆳𑆓𑆥𑇀𑆫𑆲𑆳𑆟𑆯𑆧𑇀𑆢𑆂𑇅 𑆘𑆑𑆳𑆫𑆼 𑆘𑆫𑆳𑆩𑆫𑆟𑆱𑆩𑆠𑆴𑆑𑇀𑆫𑆩𑆟𑆯𑆧𑇀𑆢𑆂𑇅 𑆙𑆑𑆳𑆫𑆼 𑆙𑆰𑆣𑇀𑆮𑆘𑆧𑆬𑆤𑆴𑆓𑇀𑆫𑆲𑆟𑆯𑆧𑇀𑆢𑆂𑇅 𑆚𑆑𑆳𑆫𑆼 𑆘𑇀𑆚𑆳𑆥𑆤𑆯𑆧𑇀𑆢𑆂𑇅 𑆛𑆑𑆳𑆫𑆼 𑆥𑆛𑆾𑆥𑆖𑇀𑆗𑆼𑆢𑆤𑆯𑆧𑇀𑆢𑆂𑇅 𑆜𑆑𑆳𑆫𑆼 𑆜𑆥𑆤𑆵𑆪𑆥𑇀𑆫𑆯𑇀𑆤𑆯𑆧𑇀𑆢𑆂𑇅 𑆝𑆑𑆳𑆫𑆼 𑆝𑆩𑆫𑆩𑆳𑆫𑆤𑆴𑆓𑇀𑆫𑆲𑆟𑆯𑆧𑇀𑆢𑆂𑇅 𑆞𑆑𑆳𑆫𑆼 𑆩𑆵𑆞𑆮𑆴𑆰𑆪𑆳 𑆅𑆠𑆴𑇅 𑆟𑆑𑆳𑆫𑆼 𑆫𑆼𑆟𑆶𑆑𑇀𑆬𑆼𑆯𑆳 𑆅𑆠𑆴𑇅 𑆠𑆑𑆳𑆫𑆼 𑆠𑆡𑆠𑆳𑆱𑆁𑆨𑆼𑆢𑆯𑆧𑇀𑆢𑆂𑇅 𑆡𑆑𑆳𑆫𑆼 𑆡𑆳𑆩𑆧𑆬𑆮𑆼𑆓𑆮𑆽𑆯𑆳𑆫𑆢𑇀𑆪𑆯𑆧𑇀𑆢𑆂𑇅 𑆢𑆑𑆳𑆫𑆼 𑆢𑆳𑆤𑆢𑆩𑆱𑆁𑆪𑆩𑆱𑆿𑆫𑆨𑇀𑆪𑆯𑆧𑇀𑆢𑆂𑇅 𑆣𑆑𑆳𑆫𑆼 𑆣𑆤𑆩𑆳𑆫𑇀𑆪𑆳𑆟𑆳𑆁 𑆱𑆥𑇀𑆠𑆮𑆴𑆣𑆩𑆴𑆠𑆴𑇅 𑆤𑆑𑆳𑆫𑆼 𑆤𑆳𑆩𑆫𑆷𑆥𑆥𑆫𑆴𑆘𑇀𑆚𑆳𑆯𑆧𑇀𑆢𑆂𑇅 𑆥𑆑𑆳𑆫𑆼 𑆥𑆫𑆩𑆳𑆫𑇀𑆡𑆯𑆧𑇀𑆢𑆂𑇅 𑆦𑆑𑆳𑆫𑆼 𑆦𑆬𑆥𑇀𑆫𑆳𑆥𑇀𑆠𑆴𑆱𑆳𑆑𑇀𑆰𑆳𑆠𑇀𑆑𑇀𑆫𑆴𑆪𑆳𑆯𑆧𑇀𑆢𑆂𑇅 𑆧𑆑𑆳𑆫𑆼 𑆧𑆤𑇀𑆣𑆤𑆩𑆾𑆑𑇀𑆰𑆯𑆧𑇀𑆢𑆂𑇅 𑆨𑆑𑆳𑆫𑆼 𑆨𑆮𑆮𑆴𑆨𑆮𑆯𑆧𑇀𑆢𑆂𑇅 𑆩𑆑𑆳𑆫𑆼 𑆩𑆢𑆩𑆳𑆤𑆾𑆥𑆯𑆩𑆤𑆯𑆧𑇀𑆢𑆂𑇅 𑆪𑆑𑆳𑆫𑆼 𑆪𑆡𑆳𑆮𑆢𑇀𑆣𑆫𑇀𑆩𑆥𑇀𑆫𑆠𑆴𑆮𑆼𑆣𑆯𑆧𑇀𑆢𑆂𑇅 𑆫𑆑𑆳𑆫𑆼 𑆫𑆠𑇀𑆪𑆫𑆠𑆴𑆥𑆫𑆩𑆳𑆫𑇀𑆡𑆫𑆠𑆴𑆯𑆧𑇀𑆢𑆂𑇅 𑆬𑆑𑆳𑆫𑆼 𑆬𑆠𑆳𑆗𑆼𑆢𑆤𑆯𑆧𑇀𑆢𑆂𑇅 𑆮𑆑𑆳𑆫𑆼 𑆮𑆫𑆪𑆳𑆤𑆯𑆧𑇀𑆢𑆂𑇅 𑆯𑆑𑆳𑆫𑆼 𑆯𑆩𑆡𑆮𑆴𑆥𑆯𑇀𑆪𑆤𑆳𑆯𑆧𑇀𑆢𑆂𑇅 𑆰𑆑𑆳𑆫𑆼 𑆰𑆝𑆳𑆪𑆠𑆤𑆤𑆴𑆓𑇀𑆫𑆲𑆟𑆳𑆨𑆴𑆘𑇀𑆚𑆘𑇀𑆚𑆳𑆤𑆳𑆮𑆳𑆥𑇀𑆠𑆴𑆯𑆧𑇀𑆢𑆂𑇅 𑆱𑆑𑆳𑆫𑆼 𑆱𑆫𑇀𑆮𑆘𑇀𑆚𑆘𑇀𑆚𑆳𑆤𑆳𑆨𑆴𑆱𑆁𑆧𑆾𑆣𑆤𑆯𑆧𑇀𑆢𑆂𑇅 𑆲𑆑𑆳𑆫𑆼 𑆲𑆠𑆑𑇀𑆬𑆼𑆯𑆮𑆴𑆫𑆳𑆓𑆯𑆧𑇀𑆢𑆂𑇅 𑆑𑇀𑆰𑆑𑆳𑆫𑆼 𑆥𑆫𑆴𑆑𑆵𑆫𑇀𑆠𑇀𑆪𑆩𑆳𑆤𑆼 𑆑𑇀𑆰𑆟𑆥𑆫𑇀𑆪𑆤𑇀𑆠𑆳𑆨𑆴𑆬𑆳𑆥𑇀𑆪𑆱𑆫𑇀𑆮𑆣𑆫𑇀𑆩𑆯𑆧𑇀𑆢𑆾 𑆤𑆴𑆯𑇀𑆖𑆫𑆠𑆴 𑆱𑇀𑆩𑇆

𑆅𑆠𑆴 𑆲𑆴 𑆨𑆴𑆑𑇀𑆰𑆮𑆱𑇀𑆠𑆼𑆰𑆳𑆁 𑆢𑆳𑆫𑆑𑆳𑆟𑆳𑆁 𑆩𑆳𑆠𑆸𑆑𑆳𑆁 𑆮𑆳𑆖𑆪𑆠𑆳𑆁 𑆧𑆾𑆣𑆴𑆱𑆠𑇀𑆠𑇀𑆮𑆳𑆤𑆶𑆨𑆳𑆮𑆼𑆤𑆽𑆮 𑆥𑇀𑆫𑆩𑆶𑆒𑆳𑆤𑇀𑆪𑆱𑆁𑆒𑇀𑆪𑆼𑆪𑆳𑆤𑆴 𑆣𑆫𑇀𑆩𑆩𑆶𑆒𑆯𑆠𑆱𑆲𑆱𑇀𑆫𑆳𑆟𑆴 𑆤𑆴𑆯𑇀𑆖𑆫𑆤𑇀𑆠𑆴 𑆱𑇀𑆩𑇆

𑆠𑆢𑆳𑆤𑆶𑆥𑆷𑆫𑇀𑆮𑆼𑆟 𑆧𑆾𑆣𑆴𑆱𑆠𑇀𑆠𑇀𑆮𑆼𑆤 𑆬𑆴𑆥𑆴𑆯𑆳𑆬𑆳𑆱𑇀𑆡𑆴𑆠𑆼𑆤 𑆢𑇀𑆮𑆳𑆠𑇀𑆫𑆴𑆁𑆯𑆢𑇀𑆢𑆳𑆫𑆑𑆱𑆲𑆱𑇀𑆫𑆳𑆟𑆴 𑆥𑆫𑆴𑆥𑆳𑆖𑆴𑆠𑆳𑆤𑇀𑆪𑆨𑆷𑆮𑆤𑇀𑇅 𑆃𑆤𑆶𑆠𑇀𑆠𑆫𑆳𑆪𑆳𑆁 𑆱𑆩𑇀𑆪𑆑𑇀𑆱𑆁𑆧𑆾𑆣𑆿 𑆖𑆴𑆠𑇀𑆠𑆳𑆤𑇀𑆪𑆶𑆠𑇀𑆥𑆳𑆢𑆴𑆠𑆳𑆤𑆴 𑆢𑇀𑆮𑆳𑆠𑇀𑆫𑆴𑆁𑆯𑆢𑇀𑆢𑆳𑆫𑆴𑆑𑆳𑆱𑆲𑆱𑇀𑆫𑆳𑆟𑆴𑇅 𑆃𑆪𑆁 𑆲𑆼𑆠𑆶𑆫𑆪𑆁 𑆥𑇀𑆫𑆠𑇀𑆪𑆪𑆾 𑆪𑆖𑇀𑆗𑆴𑆑𑇀𑆰𑆴𑆠𑆾𑇁𑆥𑆴 𑆧𑆾𑆣𑆴𑆱𑆠𑇀𑆠𑇀𑆮𑆾 𑆬𑆴𑆥𑆴𑆯𑆳𑆬𑆳𑆩𑆶𑆥𑆳𑆓𑆖𑇀𑆗𑆠𑆴 𑆱𑇀𑆩𑇆

𑇆 𑆅𑆠𑆴 𑆯𑇀𑆫𑆵𑆬𑆬𑆴𑆠𑆮𑆴𑆱𑇀𑆠𑆫𑆼 𑆬𑆴𑆥𑆴𑆯𑆳𑆬𑆳𑆱𑆁𑆢𑆫𑇀𑆯𑆤𑆥𑆫𑆴𑆮𑆫𑇀𑆠𑆾 𑆤𑆳𑆩 𑆢𑆯𑆩𑆾𑇁𑆣𑇀𑆪𑆳𑆪𑆂𑇆