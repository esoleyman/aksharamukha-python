lalitavistaraH

namaH sarvabuddhabOdhisattvEbhyaH|

|| oum namO daSadiganantaaparyantalOkadhaatupratiShThitasarvabuddhabOdhisattvaaryaSraavakapratyEkabuddhEbhyO&teetaanaagatapratyutpannEbhyaH||

10 lipiSaalaasaMdarSanaparivartO daSamaH|

iti hi bhikShavaH saMvRuddhaH kumaaraH| tadaa maa~ggalyaSatasahasraiH lipiSaalaamupaneeyatE sma daSabhirdaarakasahasraiH parivRutaH puraskRutaH, daSabhiSca rathasahasraiH khaadaneeyabhOjaneeyasvaadaneeyaparipoorNairhiraNyasuvarNaparipoorNaiSca| yEna kapilavastuni mahaanagarE veethicatvararathyaantaraapaNamukhEShvabhyavakeeryatE sma abhiviSraamyantE| aShTaabhiSca tooryaSatasahasraiH praghuShyamaaNairmahataa ca puShpavarShENaabhipravarShataa vitardiniryoohatOraNagavaakShaharmyakooTaagaarapraasaadatalEShu kanyaaSatasahasraaNi sarvaalaMkaarabhooShitaaH sthitaa abhoovan| bOdhisattvaM prEkShamaaNaaH kusumaani ca kShipanti sma| aShTau ca marutkanyaasahasraaNi vigalitaalaMkaaraabharaNaalaMkRutaani ratnabhadraMkarENa gRuheetaani maargaM SOdhayantyO bOdhisattvasya puratO gacCanti sma| dEvanaagayakShagandharvaasuragaruDakinnaramahOragaaScaardhakaayikaa gaganatalaatpuShpapaTTadaamaanyabhipralambayanti sma| sarvE ca SaakyagaNaaH SuddhOdanaM raajaanaM puraskRutya bOdhisattvasya puratO gacCanti sma| anEnaivaMroopENa vyoohEna bOdhisattvO lipiSaalaamupaneeyatE sma||

samanantarapravESitaSca bOdhisattvO lipiSaalaam| atha viSvaamitrO naama daarakaacaaryO bOdhisattvasya SriyaM tEjaScaasahamaanO dharaNitalE niviShTO&dhOmukhaH prapatati sma| taM tathaa prapatitaM dRuShTvaa Subhaa~ggO naama tuShitakaayikO dEvaputrO dakShiNEna karatalEna parigRuhyOtthaapayati sma| utthaapya ca gaganatalasthO raajaanaM SuddhOdanaM taM ca mahaantaM janakaayaM gaathaabhirabhyabhaaShat—

SaastraaNi yaani pracalanti manuShyalOkE
saMkhyaa lipiSca gaNanaapi ca dhaatutantram|
yE SilpayOga pRuthu laukika apramEyaaH
tEShvEShu SikShitu puraa bahukalpakOTyaH||1||

kiM too janasya anuvartanataaM karOti
lipiSaalamaagatu suSikShitu SiShyaNaartham|
paripaacanaartha bahudaaraka agrayaanE
anyaaMSca sattvanayutaanamRutE vinEtum||2||

lOkOttarEShu catusatyapathE vidhij~jO
hEtuprateetyakuSalO yatha saMbhavanti|
yatha caanirOdhakShayu saMsthitu SeetibhaavaH
tasminvidhij~ja kimathO lipiSaastramaatrE||3||

nEtasya aacariya uttari vaa trilOkE
sarvEShu dEvamanujEShvayamEva jEShThaH|
naamaapi tESha lipinaaM na hi vittha yooyaM
yatrEShu SikShitu puraa bahukalpakOTyaH||4||

sO cittadhaara jagataaM vividhaa vicitraa
EkakShaNEna ayu jaanati SuddhasattvaH|
adRuSyarooparahitasya gatiM ca vEtti
kiM vaa punO&tha lipinO&kSharadRuSyaroopaam||5||

ityuktvaa sa dEvaputrO bOdhisattvaM divyaiH kusumairabhyarcya tatraivaantardadhE| tatra dhaatryaSca cETeevargaaSca sthaapitaa abhoovan| pariSEShaaH SaakyaaH SuddhOdanapramukhaaH prakraamantaH||

atha bOdhisattva uragasaaracandanamayaM lipiphalakamaadaaya divyaarShasuvarNatirakaM samantaanmaNiratnapratyuptaM viSvaamitramaacaaryamEvamaaha-katamaaM mE bhO upaadhyaaya lipiM SikShaapayasi| braahmeekharOShTeepuShkarasaariM a~ggalipiM va~ggalipiM magadhalipiM ma~ggalyalipiM a~gguleeyalipiM SakaarilipiM brahmavalilipiM paaruShyalipiM draaviDalipiM kiraatalipiM daakShiNyalipiM ugralipiM saMkhyaalipiM anulOmalipiM avamoordhalipiM daradalipiM khaaShyalipiM ceenalipiM loonalipiM hooNalipiM madhyaakSharavistaralipiM puShpalipiM dEvalipiM naagalipiM yakShalipiM gandharvalipiM kinnaralipiM mahOragalipiM asuralipiM garuDalipiM mRugacakralipiM vaayasarutalipiM bhaumadEvalipiM antareekShadEvalipiM uttarakurudveepalipiM aparagODaaneelipiM poorvavidEhalipiM utkShEpalipiM nikShEpalipiM vikShEpalipiM prakShEpalipiM saagaralipiM vajralipiM lEkhapratilEkhalipiM anudrutalipiM SaastraavartaaM gaNanaavartalipiM utkShEpaavartalipiM nikShEpaavartalipiM paadalikhitalipiM dviruttarapadasaMdhilipiM yaavaddaSOttarapadasaMdhilipiM madhyaahaariNeelipiM sarvarutasaMgrahaNeelipiM vidyaanulOmaavimiSritalipiM RuShitapastaptaaM rOcamaanaaM dharaNeeprEkShiNeelipiM gaganaprEkShiNeelipiM sarvauShadhiniShyandaaM sarvasaarasaMgrahaNeeM sarvabhootarutagrahaNeem| aasaaM bhO upaadhyaaya catuShShaShTeelipeenaaM katamaaM tvaM SiShyaapayiShyasi?

atha viSvaamitrO daarakaacaaryO vismitaH prahasitavadanO nihatamaanamadadarpa imaaM gaathaamabhaaShata—

aaScaryaM Suddhasattvasya lOkE lOkaanuvartinO|
SikShitaH sarvaSaastrEShu lipiSaalaamupaagataH||6||

yEShaamahaM naamadhEyaM lipeenaaM na prajaanami|
tatraiSha SikShitaH santO lipiSaalaamupaagataH||7||

vaktraM caasya na paSyaami moordhaanaM tasya naiva ca|
SiShyayiShyE kathaM hyEnaM lipipraj~jaaya paaragam||8||

dEvadEvO hyatidEvaH sarvadEvOttamO vibhuH|
asamaSca viSiShTaSca lOkEShvapratipudgalaH||9||

asyaiva tvanubhaavEna praj~jOpaayE viSEShataH|
SikShitaM SiShyayiShyaami sarvalOkaparaayaNam||10||

iti hi bhikShavO daSa daarakasahasraaNi bOdhisattvEna saardhaM lipiM SiShyantE sma| tatra bOdhisattvaadhisthaanEna tEShaaM daarakaaNaaM maatRukaaM vaacayataaM yadaa akaaraM parikeertayanti sma, tadaa anityaH sarvasaMskaaraSabdO niScarati sma| aakaarE parikeertyamaanE aatmaparahitaSabdO niScarati sma| ikaarE indriyavaikalyaSabdaH| eekaarE eetibahulaM jagaditi| ukaarE upadravabahulaM jagaditi| ookaarE oonasattvaM jagaditi| EkaarE EShaNaasamutthaanadOShaSabdaH| aikaarE airyaapathaH SrEyaaniti| OkaarE OghOttaraSabdaH| aukaarE aupapaadukaSabdaH| aMkaarE amOghOtpattiSabdaH| aHkaarE astaMgamanaSabdO niScarati sma| kakaarE karmavipaakaavataaraSabdaH| khakaarE khasamasarvadharmaSabdaH| gakaarE gambheeradharmaprateetyasamutpaadaavataaraSabdaH| ghakaarE ghanapaTalaavidyaamOhaandhakaaravidhamanaSabdaH| ~gakaarE&~ggaviSuddhiSabdaH| cakaarE caturaaryasatyaSabdaH| CakaarE CandaraagaprahaaNaSabdaH| jakaarE jaraamaraNasamatikramaNaSabdaH| jhakaarE jhaShadhvajabalanigrahaNaSabdaH| ~jakaarE j~jaapanaSabdaH| TakaarE paTOpacCEdanaSabdaH| ThakaarE ThapaneeyapraSnaSabdaH| DakaarE DamaramaaranigrahaNaSabdaH| DhakaarE meeDhaviShayaa iti| NakaarE rENuklESaa iti| takaarE tathataasaMbhEdaSabdaH| thakaarE thaamabalavEgavaiSaaradyaSabdaH| dakaarE daanadamasaMyamasaurabhyaSabdaH| dhakaarE dhanamaaryaaNaaM saptavidhamiti| nakaarE naamaroopaparij~jaaSabdaH| pakaarE paramaarthaSabdaH| phakaarE phalapraaptisaakShaatkriyaaSabdaH| bakaarE bandhanamOkShaSabdaH| bhakaarE bhavavibhavaSabdaH| makaarE madamaanOpaSamanaSabdaH| yakaarE yathaavaddharmaprativEdhaSabdaH| rakaarE ratyaratiparamaartharatiSabdaH| lakaarE lataaCEdanaSabdaH| vakaarE varayaanaSabdaH| SakaarE SamathavipaSyanaaSabdaH| ShakaarE ShaDaayatananigrahaNaabhij~jaj~jaanaavaaptiSabdaH| sakaarE sarvaj~jaj~jaanaabhisaMbOdhanaSabdaH| hakaarE hataklESaviraagaSabdaH| kShakaarE parikeertyamaanE kShaNaparyantaabhilaapyasarvadharmaSabdO niScarati sma||

iti hi bhikShavastEShaaM daarakaaNaaM maatRukaaM vaacayataaM bOdhisattvaanubhaavEnaiva pramukhaanyasaMkhyEyaani dharmamukhaSatasahasraaNi niScaranti sma||

tadaanupoorvENa bOdhisattvEna lipiSaalaasthitEna dvaatriMSaddaarakasahasraaNi paripaacitaanyabhoovan| anuttaraayaaM samyaksaMbOdhau cittaanyutpaaditaani dvaatriMSaddaarikaasahasraaNi| ayaM hEturayaM pratyayO yacCikShitO&pi bOdhisattvO lipiSaalaamupaagacCati sma||

|| iti SreelalitavistarE lipiSaalaasaMdarSanaparivartO naama daSamO&dhyaayaH||