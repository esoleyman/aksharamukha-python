ಪ್ರಜ್ಞಾಪಾರಮಿತಾಹೃದಯಸೂತ್ರಂ.

[ಸಂಕ್ಷಿಪ್ತಮಾತೃಕಾ]

.. ನಮಃ ಸರ್ವಜ್ಞಾಯ ..

.. ಓಂ ನಮೋ ಭಗವತ್ಯೈ ಆರ್ಯಪ್ರಜ್ಞಾಪಾರಮಿತಾಯೈ ..

ಆರ್ಯಾವಲೋಕಿತೇಶ್ವರಬೋಧಿಸತ್ತ್ವೋ ಗಂಭೀರಾಯಾಂ ಪ್ರಜ್ಞಾಪಾರಮಿತಾಯಾಂ ಚರ್ಯಾಂ ಚರಮಾಣೋ ವ್ಯವಲೋಕಯತಿ ಸ್ಮ. ಪಂಚ ಸ್ಕಂಧಾಃ, ತಾಂಶ್ಚ ಸ್ವಭಾವಶೂನ್ಯಾನ್ ಪಶ್ಯತಿ ಸ್ಮ..

ಇಹ ಶಾರಿಪುತ್ರ ರೂಪಂ ಶೂನ್ಯತಾ, ಶೂನ್ಯತೈವ ರೂಪಂ. ರೂಪಾನ್ನ ಪೃಥಕ್ ಶೂನ್ಯತಾ, ಶೂನ್ಯತಾಯಾ ನ ಪೃಥಗ್ ರೂಪಂ. ಯದ್ರೂಪಂ ಸಾ ಶೂನ್ಯತಾ, ಯಾ ಶೂನ್ಯತಾ ತದ್ರೂಪಂ..

ಏವಮೇವ ವೇದನಾಸಂಜ್ಞಾಸಂಸ್ಕಾರವಿಜ್ಞಾನಾನಿ..

ಇಹಂ ಶಾರಿಪುತ್ರ ಸರ್ವಧರ್ಮಾಃ ಶೂನ್ಯತಾಲಕ್ಷಣಾ ಅನುತ್ಪನ್ನಾ ಅನಿರುದ್ಧಾ ಅಮಲಾ ನ ವಿಮಲಾ ನೋನಾ ನ ಪರಿಪೂರ್ಣಾಃ. ತಸ್ಮಾಚ್ಛಾರಿಪುತ್ರ ಶೂನ್ಯತಾಯಾಂ ನ ರೂಪಂ, ನ ವೇದನಾ, ನ ಸಂಜ್ಞಾ, ನ ಸಂಸ್ಕಾರಾಃ, ನ ವಿಜ್ಞಾನಾನಿ. ನ ಚಕ್ಷುಃಶ್ರೋತ್ರಘ್ರಾಣಜಿಹ್ವಾಕಾಯಮನಾಂಸಿ, ನ ರೂಪಶಬ್ದಗಂಧರಸಸ್ಪ್ರಷ್ಟವ್ಯಧರ್ಮಾಃ. ನ ಚಕ್ಷುರ್ಧಾತುರ್ಯಾವನ್ನ ಮನೋಧಾತುಃ..

ನ ವಿದ್ಯಾ ನಾವಿದ್ಯಾ ನ ವಿದ್ಯಾಕ್ಷಯೋ ನಾವಿದ್ಯಾಕ್ಷಯೋ ಯಾವನ್ನ ಜರಾಮರಣಂ ನ ಜರಾಮರಣಕ್ಷಯೋ ನ ದುಃಖಸಮುದಯನಿರೋಧಮಾರ್ಗಾ ನ ಜ್ಞಾನಂ ನ ಪ್ರಾಪ್ತಿತ್ವಂ..

ಬೋಧಿಸತ್ತ್ವಸ್ಯ ಪ್ರಜ್ಞಾಪಾರಮಿತಾಮಾಶ್ರಿತ್ಯ ವಿಹರತಿ ಚಿತ್ತಾವರಣಃ. ಚಿತ್ತಾವರಣನಾಸ್ತಿತ್ವಾದತ್ರಸ್ತೋ ವಿಪರ್ಯಾಸಾತಿಕ್ರಾಂತೋ ನಿಷ್ಠನಿರ್ವಾಣಃ. ತ್ರ್ಯಧ್ವವ್ಯವಸ್ಥಿತಾಃ ಸರ್ವಬುದ್ಧಾಃ ಪ್ರಜ್ಞಾಪಾರಮಿತಾಮಾಶ್ರಿತ್ಯ ಅನುತ್ತರಾಂ ಸಮ್ಯಕ್ಸಂಬೋಧಿಮಭಿಸಂಬುದ್ಧಾಃ..

ತಸ್ಮಾಜ್ಜ್ಞಾತವ್ಯಃ ಪ್ರಜ್ಞಾಪಾರಮಿತಾಮಹಾಮಂತ್ರೋ ಮಹಾವಿದ್ಯಾಮಂತ್ರೋಽನುತ್ತರಮಂತ್ರೋಽಸಮಸಮಮಂತ್ರಃ ಸರ್ವದುಃಖಪ್ರಶಮನಃ ಸತ್ಯಮಮಿಥ್ಯತ್ವಾತ್ ಪ್ರಜ್ಞಾಪಾರಮಿತಾಯಾಮುಕ್ತೋ ಮಂತ್ರಃ.

ತದ್ಯಥಾ- ಗತೇ ಗತೇ ಪಾರಗತೇ ಪಾರಸಂಗತೇ ಬೋಧಿ ಸ್ವಾಹಾ..

ಇತಿ ಪ್ರಜ್ಞಾಪಾರಮಿತಾಹೃದಯಸೂತ್ರಂ ಸಮಾಪ್ತಂ..
