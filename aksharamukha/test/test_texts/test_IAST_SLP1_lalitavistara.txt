lalitavistaraH

namaH sarvabudDaboDisattveByaH.

.. oM namo daSadiganantAparyantalokaDAtupratizWitasarvabudDaboDisattvAryaSrAvakapratyekabudDeByo'tItAnAgatapratyutpanneByaH..

10 lipiSAlAsaMdarSanaparivarto daSamaH.

iti hi BikzavaH saMvfdDaH kumAraH. tadA mANgalyaSatasahasrEH lipiSAlAmupanIyate sma daSaBirdArakasahasrEH parivftaH puraskftaH, daSaBiSca raTasahasrEH KAdanIyaBojanIyasvAdanIyaparipUrRErhiraRyasuvarRaparipUrRESca. yena kapilavastuni mahAnagare vITicatvararaTyAntarApaRamuKezvaByavakIryate sma aBiviSrAmyante. azwABiSca tUryaSatasahasrEH praGuzyamARErmahatA ca puzpavarzeRABipravarzatA vitardiniryUhatoraRagavAkzaharmyakUwAgAraprAsAdatalezu kanyASatasahasrARi sarvAlaMkAraBUzitAH sTitA aBUvan. boDisattvaM prekzamARAH kusumAni ca kzipanti sma. azwO ca marutkanyAsahasrARi vigalitAlaMkArABaraRAlaMkftAni ratnaBadraMkareRa gfhItAni mArgaM SoDayantyo boDisattvasya purato gacCanti sma. devanAgayakzaganDarvAsuragaruqakinnaramahoragAScArDakAyikA gaganatalAtpuzpapawwadAmAnyaBipralambayanti sma. sarve ca SAkyagaRAH SudDodanaM rAjAnaM puraskftya boDisattvasya purato gacCanti sma. anenEvaMrUpeRa vyUhena boDisattvo lipiSAlAmupanIyate sma..

samanantarapraveSitaSca boDisattvo lipiSAlAm. aTa viSvAmitro nAma dArakAcAryo boDisattvasya SriyaM tejaScAsahamAno DaraRitale nivizwo'DomuKaH prapatati sma. taM taTA prapatitaM dfzwvA SuBANgo nAma tuzitakAyiko devaputro dakziRena karatalena parigfhyotTApayati sma. utTApya ca gaganatalasTo rAjAnaM SudDodanaM taM ca mahAntaM janakAyaM gATABiraByaBAzat—

SAstrARi yAni pracalanti manuzyaloke
saMKyA lipiSca gaRanApi ca DAtutantram.
ye Silpayoga pfTu lOkika aprameyAH
tezvezu Sikzitu purA bahukalpakowyaH..1..

kiM tU janasya anuvartanatAM karoti
lipiSAlamAgatu suSikzitu SizyaRArTam.
paripAcanArTa bahudAraka agrayAne
anyAMSca sattvanayutAnamfte vinetum..2..

lokottarezu catusatyapaTe viDijYo
hetupratItyakuSalo yaTa saMBavanti.
yaTa cAniroDakzayu saMsTitu SItiBAvaH
tasminviDijYa kimaTo lipiSAstramAtre..3..

netasya Acariya uttari vA triloke
sarvezu devamanujezvayameva jezWaH.
nAmApi teza lipinAM na hi vitTa yUyaM
yatrezu Sikzitu purA bahukalpakowyaH..4..

so cittaDAra jagatAM viviDA vicitrA
ekakzaRena ayu jAnati SudDasattvaH.
adfSyarUparahitasya gatiM ca vetti
kiM vA puno'Ta lipino'kzaradfSyarUpAm..5..

ityuktvA sa devaputro boDisattvaM divyEH kusumEraByarcya tatrEvAntardaDe. tatra DAtryaSca cewIvargASca sTApitA aBUvan. pariSezAH SAkyAH SudDodanapramuKAH prakrAmantaH..

aTa boDisattva uragasAracandanamayaM lipiPalakamAdAya divyArzasuvarRatirakaM samantAnmaRiratnapratyuptaM viSvAmitramAcAryamevamAha-katamAM me Bo upADyAya lipiM SikzApayasi. brAhmIKarozwIpuzkarasAriM aNgalipiM vaNgalipiM magaDalipiM maNgalyalipiM aNgulIyalipiM SakArilipiM brahmavalilipiM pAruzyalipiM drAviqalipiM kirAtalipiM dAkziRyalipiM ugralipiM saMKyAlipiM anulomalipiM avamUrDalipiM daradalipiM KAzyalipiM cInalipiM lUnalipiM hURalipiM maDyAkzaravistaralipiM puzpalipiM devalipiM nAgalipiM yakzalipiM ganDarvalipiM kinnaralipiM mahoragalipiM asuralipiM garuqalipiM mfgacakralipiM vAyasarutalipiM BOmadevalipiM antarIkzadevalipiM uttarakurudvIpalipiM aparagoqAnIlipiM pUrvavidehalipiM utkzepalipiM nikzepalipiM vikzepalipiM prakzepalipiM sAgaralipiM vajralipiM leKapratileKalipiM anudrutalipiM SAstrAvartAM gaRanAvartalipiM utkzepAvartalipiM nikzepAvartalipiM pAdaliKitalipiM dviruttarapadasaMDilipiM yAvaddaSottarapadasaMDilipiM maDyAhAriRIlipiM sarvarutasaMgrahaRIlipiM vidyAnulomAvimiSritalipiM fzitapastaptAM rocamAnAM DaraRIprekziRIlipiM gaganaprekziRIlipiM sarvOzaDinizyandAM sarvasArasaMgrahaRIM sarvaBUtarutagrahaRIm. AsAM Bo upADyAya catuzzazwIlipInAM katamAM tvaM SizyApayizyasi?

aTa viSvAmitro dArakAcAryo vismitaH prahasitavadano nihatamAnamadadarpa imAM gATAmaBAzata—

AScaryaM SudDasattvasya loke lokAnuvartino.
SikzitaH sarvaSAstrezu lipiSAlAmupAgataH..6..

yezAmahaM nAmaDeyaM lipInAM na prajAnami.
tatrEza SikzitaH santo lipiSAlAmupAgataH..7..

vaktraM cAsya na paSyAmi mUrDAnaM tasya nEva ca.
Sizyayizye kaTaM hyenaM lipiprajYAya pAragam..8..

devadevo hyatidevaH sarvadevottamo viBuH.
asamaSca viSizwaSca lokezvapratipudgalaH..9..

asyEva tvanuBAvena prajYopAye viSezataH.
SikzitaM SizyayizyAmi sarvalokaparAyaRam..10..

iti hi Bikzavo daSa dArakasahasrARi boDisattvena sArDaM lipiM Sizyante sma. tatra boDisattvADisTAnena tezAM dArakARAM mAtfkAM vAcayatAM yadA akAraM parikIrtayanti sma, tadA anityaH sarvasaMskAraSabdo niScarati sma. AkAre parikIrtyamAne AtmaparahitaSabdo niScarati sma. ikAre indriyavEkalyaSabdaH. IkAre ItibahulaM jagaditi. ukAre upadravabahulaM jagaditi. UkAre UnasattvaM jagaditi. ekAre ezaRAsamutTAnadozaSabdaH. EkAre EryApaTaH SreyAniti. okAre oGottaraSabdaH. OkAre OpapAdukaSabdaH. aMkAre amoGotpattiSabdaH. aHkAre astaMgamanaSabdo niScarati sma. kakAre karmavipAkAvatAraSabdaH. KakAre KasamasarvaDarmaSabdaH. gakAre gamBIraDarmapratItyasamutpAdAvatAraSabdaH. GakAre GanapawalAvidyAmohAnDakAraviDamanaSabdaH. NakAre'NgaviSudDiSabdaH. cakAre caturAryasatyaSabdaH. CakAre CandarAgaprahARaSabdaH. jakAre jarAmaraRasamatikramaRaSabdaH. JakAre JazaDvajabalanigrahaRaSabdaH. YakAre jYApanaSabdaH. wakAre pawopacCedanaSabdaH. WakAre WapanIyapraSnaSabdaH. qakAre qamaramAranigrahaRaSabdaH. QakAre mIQavizayA iti. RakAre reRukleSA iti. takAre taTatAsaMBedaSabdaH. TakAre TAmabalavegavESAradyaSabdaH. dakAre dAnadamasaMyamasOraByaSabdaH. DakAre DanamAryARAM saptaviDamiti. nakAre nAmarUpaparijYASabdaH. pakAre paramArTaSabdaH. PakAre PalaprAptisAkzAtkriyASabdaH. bakAre banDanamokzaSabdaH. BakAre BavaviBavaSabdaH. makAre madamAnopaSamanaSabdaH. yakAre yaTAvadDarmaprativeDaSabdaH. rakAre ratyaratiparamArTaratiSabdaH. lakAre latACedanaSabdaH. vakAre varayAnaSabdaH. SakAre SamaTavipaSyanASabdaH. zakAre zaqAyatananigrahaRABijYajYAnAvAptiSabdaH. sakAre sarvajYajYAnABisaMboDanaSabdaH. hakAre hatakleSavirAgaSabdaH. kzakAre parikIrtyamAne kzaRaparyantABilApyasarvaDarmaSabdo niScarati sma..

iti hi BikzavastezAM dArakARAM mAtfkAM vAcayatAM boDisattvAnuBAvenEva pramuKAnyasaMKyeyAni DarmamuKaSatasahasrARi niScaranti sma..

tadAnupUrveRa boDisattvena lipiSAlAsTitena dvAtriMSaddArakasahasrARi paripAcitAnyaBUvan. anuttarAyAM samyaksaMboDO cittAnyutpAditAni dvAtriMSaddArikAsahasrARi. ayaM heturayaM pratyayo yacCikzito'pi boDisattvo lipiSAlAmupAgacCati sma..

.. iti SrIlalitavistare lipiSAlAsaMdarSanaparivarto nAma daSamo'DyAyaH..