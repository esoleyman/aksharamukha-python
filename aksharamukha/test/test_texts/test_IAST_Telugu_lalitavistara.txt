లలితవిస్తరః

నమః సర్వబుద్ధబోధిసత్త్వేభ్యః.

.. ఓం నమో దశదిగనంతాపర్యంతలోకధాతుప్రతిష్ఠితసర్వబుద్ధబోధిసత్త్వార్యశ్రావకప్రత్యేకబుద్ధేభ్యోఽతీతానాగతప్రత్యుత్పన్నేభ్యః..

10 లిపిశాలాసందర్శనపరివర్తో దశమః.

ఇతి హి భిక్షవః సంవృద్ధః కుమారః. తదా మాంగల్యశతసహస్రైః లిపిశాలాముపనీయతే స్మ దశభిర్దారకసహస్రైః పరివృతః పురస్కృతః, దశభిశ్చ రథసహస్రైః ఖాదనీయభోజనీయస్వాదనీయపరిపూర్ణైర్హిరణ్యసువర్ణపరిపూర్ణైశ్చ. యేన కపిలవస్తుని మహానగరే వీథిచత్వరరథ్యాంతరాపణముఖేష్వభ్యవకీర్యతే స్మ అభివిశ్రామ్యంతే. అష్టాభిశ్చ తూర్యశతసహస్రైః ప్రఘుష్యమాణైర్మహతా చ పుష్పవర్షేణాభిప్రవర్షతా వితర్దినిర్యూహతోరణగవాక్షహర్మ్యకూటాగారప్రాసాదతలేషు కన్యాశతసహస్రాణి సర్వాలంకారభూషితాః స్థితా అభూవన్. బోధిసత్త్వం ప్రేక్షమాణాః కుసుమాని చ క్షిపంతి స్మ. అష్టౌ చ మరుత్కన్యాసహస్రాణి విగలితాలంకారాభరణాలంకృతాని రత్నభద్రంకరేణ గృహీతాని మార్గం శోధయంత్యో బోధిసత్త్వస్య పురతో గచ్ఛంతి స్మ. దేవనాగయక్షగంధర్వాసురగరుడకిన్నరమహోరగాశ్చార్ధకాయికా గగనతలాత్పుష్పపట్టదామాన్యభిప్రలంబయంతి స్మ. సర్వే చ శాక్యగణాః శుద్ధోదనం రాజానం పురస్కృత్య బోధిసత్త్వస్య పురతో గచ్ఛంతి స్మ. అనేనైవంరూపేణ వ్యూహేన బోధిసత్త్వో లిపిశాలాముపనీయతే స్మ..

సమనంతరప్రవేశితశ్చ బోధిసత్త్వో లిపిశాలాం. అథ విశ్వామిత్రో నామ దారకాచార్యో బోధిసత్త్వస్య శ్రియం తేజశ్చాసహమానో ధరణితలే నివిష్టోఽధోముఖః ప్రపతతి స్మ. తం తథా ప్రపతితం దృష్ట్వా శుభాంగో నామ తుషితకాయికో దేవపుత్రో దక్షిణేన కరతలేన పరిగృహ్యోత్థాపయతి స్మ. ఉత్థాప్య చ గగనతలస్థో రాజానం శుద్ధోదనం తం చ మహాంతం జనకాయం గాథాభిరభ్యభాషత్—

శాస్త్రాణి యాని ప్రచలంతి మనుష్యలోకే
సంఖ్యా లిపిశ్చ గణనాపి చ ధాతుతంత్రం.
యే శిల్పయోగ పృథు లౌకిక అప్రమేయాః
తేష్వేషు శిక్షితు పురా బహుకల్పకోట్యః..1..

కిం తూ జనస్య అనువర్తనతాం కరోతి
లిపిశాలమాగతు సుశిక్షితు శిష్యణార్థం.
పరిపాచనార్థ బహుదారక అగ్రయానే
అన్యాంశ్చ సత్త్వనయుతానమృతే వినేతుం..2..

లోకోత్తరేషు చతుసత్యపథే విధిజ్ఞో
హేతుప్రతీత్యకుశలో యథ సంభవంతి.
యథ చానిరోధక్షయు సంస్థితు శీతిభావః
తస్మిన్విధిజ్ఞ కిమథో లిపిశాస్త్రమాత్రే..3..

నేతస్య ఆచరియ ఉత్తరి వా త్రిలోకే
సర్వేషు దేవమనుజేష్వయమేవ జేష్ఠః.
నామాపి తేష లిపినాం న హి విత్థ యూయం
యత్రేషు శిక్షితు పురా బహుకల్పకోట్యః..4..

సో చిత్తధార జగతాం వివిధా విచిత్రా
ఏకక్షణేన అయు జానతి శుద్ధసత్త్వః.
అదృశ్యరూపరహితస్య గతిం చ వేత్తి
కిం వా పునోఽథ లిపినోఽక్షరదృశ్యరూపాం..5..

ఇత్యుక్త్వా స దేవపుత్రో బోధిసత్త్వం దివ్యైః కుసుమైరభ్యర్చ్య తత్రైవాంతర్దధే. తత్ర ధాత్ర్యశ్చ చేటీవర్గాశ్చ స్థాపితా అభూవన్. పరిశేషాః శాక్యాః శుద్ధోదనప్రముఖాః ప్రక్రామంతః..

అథ బోధిసత్త్వ ఉరగసారచందనమయం లిపిఫలకమాదాయ దివ్యార్షసువర్ణతిరకం సమంతాన్మణిరత్నప్రత్యుప్తం విశ్వామిత్రమాచార్యమేవమాహ-కతమాం మే భో ఉపాధ్యాయ లిపిం శిక్షాపయసి. బ్రాహ్మీఖరోష్టీపుష్కరసారిం అంగలిపిం వంగలిపిం మగధలిపిం మంగల్యలిపిం అంగులీయలిపిం శకారిలిపిం బ్రహ్మవలిలిపిం పారుష్యలిపిం ద్రావిడలిపిం కిరాతలిపిం దాక్షిణ్యలిపిం ఉగ్రలిపిం సంఖ్యాలిపిం అనులోమలిపిం అవమూర్ధలిపిం దరదలిపిం ఖాష్యలిపిం చీనలిపిం లూనలిపిం హూణలిపిం మధ్యాక్షరవిస్తరలిపిం పుష్పలిపిం దేవలిపిం నాగలిపిం యక్షలిపిం గంధర్వలిపిం కిన్నరలిపిం మహోరగలిపిం అసురలిపిం గరుడలిపిం మృగచక్రలిపిం వాయసరుతలిపిం భౌమదేవలిపిం అంతరీక్షదేవలిపిం ఉత్తరకురుద్వీపలిపిం అపరగోడానీలిపిం పూర్వవిదేహలిపిం ఉత్క్షేపలిపిం నిక్షేపలిపిం విక్షేపలిపిం ప్రక్షేపలిపిం సాగరలిపిం వజ్రలిపిం లేఖప్రతిలేఖలిపిం అనుద్రుతలిపిం శాస్త్రావర్తాం గణనావర్తలిపిం ఉత్క్షేపావర్తలిపిం నిక్షేపావర్తలిపిం పాదలిఖితలిపిం ద్విరుత్తరపదసంధిలిపిం యావద్దశోత్తరపదసంధిలిపిం మధ్యాహారిణీలిపిం సర్వరుతసంగ్రహణీలిపిం విద్యానులోమావిమిశ్రితలిపిం ఋషితపస్తప్తాం రోచమానాం ధరణీప్రేక్షిణీలిపిం గగనప్రేక్షిణీలిపిం సర్వౌషధినిష్యందాం సర్వసారసంగ్రహణీం సర్వభూతరుతగ్రహణీం. ఆసాం భో ఉపాధ్యాయ చతుష్షష్టీలిపీనాం కతమాం త్వం శిష్యాపయిష్యసి?

అథ విశ్వామిత్రో దారకాచార్యో విస్మితః ప్రహసితవదనో నిహతమానమదదర్ప ఇమాం గాథామభాషత—

ఆశ్చర్యం శుద్ధసత్త్వస్య లోకే లోకానువర్తినో.
శిక్షితః సర్వశాస్త్రేషు లిపిశాలాముపాగతః..6..

యేషామహం నామధేయం లిపీనాం న ప్రజానమి.
తత్రైష శిక్షితః సంతో లిపిశాలాముపాగతః..7..

వక్త్రం చాస్య న పశ్యామి మూర్ధానం తస్య నైవ చ.
శిష్యయిష్యే కథం హ్యేనం లిపిప్రజ్ఞాయ పారగం..8..

దేవదేవో హ్యతిదేవః సర్వదేవోత్తమో విభుః.
అసమశ్చ విశిష్టశ్చ లోకేష్వప్రతిపుద్గలః..9..

అస్యైవ త్వనుభావేన ప్రజ్ఞోపాయే విశేషతః.
శిక్షితం శిష్యయిష్యామి సర్వలోకపరాయణం..10..

ఇతి హి భిక్షవో దశ దారకసహస్రాణి బోధిసత్త్వేన సార్ధం లిపిం శిష్యంతే స్మ. తత్ర బోధిసత్త్వాధిస్థానేన తేషాం దారకాణాం మాతృకాం వాచయతాం యదా అకారం పరికీర్తయంతి స్మ, తదా అనిత్యః సర్వసంస్కారశబ్దో నిశ్చరతి స్మ. ఆకారే పరికీర్త్యమానే ఆత్మపరహితశబ్దో నిశ్చరతి స్మ. ఇకారే ఇంద్రియవైకల్యశబ్దః. ఈకారే ఈతిబహులం జగదితి. ఉకారే ఉపద్రవబహులం జగదితి. ఊకారే ఊనసత్త్వం జగదితి. ఏకారే ఏషణాసముత్థానదోషశబ్దః. ఐకారే ఐర్యాపథః శ్రేయానితి. ఓకారే ఓఘోత్తరశబ్దః. ఔకారే ఔపపాదుకశబ్దః. అంకారే అమోఘోత్పత్తిశబ్దః. అఃకారే అస్తంగమనశబ్దో నిశ్చరతి స్మ. కకారే కర్మవిపాకావతారశబ్దః. ఖకారే ఖసమసర్వధర్మశబ్దః. గకారే గంభీరధర్మప్రతీత్యసముత్పాదావతారశబ్దః. ఘకారే ఘనపటలావిద్యామోహాంధకారవిధమనశబ్దః. ఙకారేఽఙ్గవిశుద్ధిశబ్దః. చకారే చతురార్యసత్యశబ్దః. ఛకారే ఛందరాగప్రహాణశబ్దః. జకారే జరామరణసమతిక్రమణశబ్దః. ఝకారే ఝషధ్వజబలనిగ్రహణశబ్దః. ఞకారే జ్ఞాపనశబ్దః. టకారే పటోపచ్ఛేదనశబ్దః. ఠకారే ఠపనీయప్రశ్నశబ్దః. డకారే డమరమారనిగ్రహణశబ్దః. ఢకారే మీఢవిషయా ఇతి. ణకారే రేణుక్లేశా ఇతి. తకారే తథతాసంభేదశబ్దః. థకారే థామబలవేగవైశారద్యశబ్దః. దకారే దానదమసంయమసౌరభ్యశబ్దః. ధకారే ధనమార్యాణాం సప్తవిధమితి. నకారే నామరూపపరిజ్ఞాశబ్దః. పకారే పరమార్థశబ్దః. ఫకారే ఫలప్రాప్తిసాక్షాత్క్రియాశబ్దః. బకారే బంధనమోక్షశబ్దః. భకారే భవవిభవశబ్దః. మకారే మదమానోపశమనశబ్దః. యకారే యథావద్ధర్మప్రతివేధశబ్దః. రకారే రత్యరతిపరమార్థరతిశబ్దః. లకారే లతాఛేదనశబ్దః. వకారే వరయానశబ్దః. శకారే శమథవిపశ్యనాశబ్దః. షకారే షడాయతననిగ్రహణాభిజ్ఞజ్ఞానావాప్తిశబ్దః. సకారే సర్వజ్ఞజ్ఞానాభిసంబోధనశబ్దః. హకారే హతక్లేశవిరాగశబ్దః. క్షకారే పరికీర్త్యమానే క్షణపర్యంతాభిలాప్యసర్వధర్మశబ్దో నిశ్చరతి స్మ..

ఇతి హి భిక్షవస్తేషాం దారకాణాం మాతృకాం వాచయతాం బోధిసత్త్వానుభావేనైవ ప్రముఖాన్యసంఖ్యేయాని ధర్మముఖశతసహస్రాణి నిశ్చరంతి స్మ..

తదానుపూర్వేణ బోధిసత్త్వేన లిపిశాలాస్థితేన ద్వాత్రింశద్దారకసహస్రాణి పరిపాచితాన్యభూవన్. అనుత్తరాయాం సమ్యక్సంబోధౌ చిత్తాన్యుత్పాదితాని ద్వాత్రింశద్దారికాసహస్రాణి. అయం హేతురయం ప్రత్యయో యచ్ఛిక్షితోఽపి బోధిసత్త్వో లిపిశాలాముపాగచ్ఛతి స్మ..

.. ఇతి శ్రీలలితవిస్తరే లిపిశాలాసందర్శనపరివర్తో నామ దశమోఽధ్యాయః..